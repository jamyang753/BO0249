བདག་ཉིད་བདག་གི་མགོན་ཡིན་ནོ།།
〔དབྱིན་ཇི〕སེད་མེལ་སི་མེལ་སིས་མཛད་པ། 


ལེའུ་དང་པོ། བདག་ཉིད་བདག་གི་མགོན་ཡོན་ནོ།།

"བདག་གི་རྩོལ་བར་བརྟེན་པ་གང་།། རང་འབྲས་ལས་ཀྱིས་སྐྱེ་བར་
གྱུར"ཞེས་པ་ནི་ཡོངས་སུ་གྲགས་པའི་དྲན་སྐུལ་གྱི་གསལ་འདེབས་ཤིག་གོ །
འདི་ནི་འགྲོ་བ་མིའི་རིགས་ཀྱི་ཉམས་མྱོང་ཕུན་སུམ་ཚོགས་པོ་ལས་
གྲུབ་ཅིང་། སྐྱེས་བུ་ཐམས་ཅད་ཀྱི་འཚར་ལོངས་དང་། གང་དེ་མཁས་པར་
འགྱུར་རྒྱུའི་རྒྱུ་རུ་མཐོང་། ལོ་རྒྱུས་ཐོག་གྲགས་པའི་གཏམ་ལྟར་མི་རིགས་
ཀྱི་སྙིང་སྟོབས་དང༌། སྟོབས་ཤུགས་རྣལ་མའང་གཞི་འདི་ལས་གྲུབ་པར་
འདོད། སྤྱིར་ཕྱི་ཕྱོགས་ཀྱི་རོགས་རམ་ཁོ་ནར་བརྟེན་པས་སྐྱེས་བུ་སྒེར་
གྱི་སྙིང་སྟོབས་ཉམས་ལ། བདག་གི་རྩོལ་བས་ཐུན་མོང་ཐོག་ཡར་རྒྱས་སུ་
ཕྱོགས་ཐུབ། ཚད་ངེས་ཅན་ཞིག་ནས་བསམ་ན། སྤྱི་དང་བྱེ་བྲག་གང་རུང་
གི་ཕྱི་ཕྱོགས་ཀྱི་མཐུན་རྐྱེན་ཇི་ལྟ་ཇི་ལྟར་འཛོམས་ན། དེ་ལྟ་དེ་ལྟར་སྐྱེས་
བུ་སྒེར་གྱི་སེམས་རྩོལ་གྱི་ངར་ཁ་དང་། རང་སྟོབས་ཀྱི་འཇོན་ནུས་ཉམས་
སྲིད། ཡང་སྐྱེས་བུ་སྒེར་ལ་ལྟ་རྟོག་དང་དོ་དམ་ཚད་ལས་བརྒལ་ཚེ། དེ་དག་
གི་སེམས་ཁོང་དུ་བཟློག་པར་དཀའ་བའི་སེམས་ཁམས་སྒྱིད་ལུག་པའི་སྣང་
ཚུལ་ཡང་ཐོན་སྲིད།
རྒྱལ་ཁབ་ཀྱི་སྟོབས་ཤུགས་རྒྱལ་འབངས་ཀྱི་མི་གཤིས་ལས་གྲུབ།
ལམ་ལུགས་ཅི་འདྲ་ལེགས་ཀྱང་སྐྱེས་བུ་སྒེར་ལ་ཚད་ལས་འདས་པའི་རོགས་རམ་གྱི་
ཕྱིར་མིན་པར་དེ་དག་གི་རང་དབང་ལ་འགན་ལེན་དང་། རང་སྟོབས་ཀྱི་འཕེལ་རྒྱས། བདག་
ཉིད་འཚོ་སྡོད་ཀྱི་གནས་བབ་བཅོས་བསྒྱུར་ཕྱིར་དམིགས་པའོ། །ཡིན་ཡང་ཕལ་མོ་ཆེས་བདེ་
སྐྱིད་ཀྱི་འཚོ་བ་དང་། ཕན་བདེའི་ལྟ་སྐྱོང་ནི་ལམ་ལུགས་བརྒྱུད་འགན་ལེན་བྱུང་བར་ཁས་
འཆེས་པ་ལས་བདག་གི་རྩོལ་བས་མངོན་གྱུར་བྱུང་བར་ངེས་ཤེས་འདྲོངས་མེད། དེའི་དབང་
གིས། འགྲོ་བ་མིའི་རིགས་ཡར་ཐོན་གྱི་ལོ་རྒྱུས་ཁྲོད་ཁྲིམས་སྲོལ་གྱི་བྱེད་ནུས་ལ་ཚད་ལས་
འདས་པའི་རེ་བ་བཅངས་པའོ། །སྤྱིར་སྲིད་གཞུང་ནི་སྲིད་འཛིན་ལས་ཁུངས་མང་པོས་གྲུབ་
ཅིང་། ལོ་གསུམ་མམ་ལྔའི་ཡུན་ཚད་ཀྱི་འདེམས་བསྐོ་ཐེངས་རེས་སྤྱི་འབངས་གཅིག་གམ་
གཉིས་བསྐོ་གཞག་དང་། དེ་དག་གིས་ཀྱང་རང་འགན་ཐེག་བཟོད་ཀྱིས་འགན་འཁྲི་བསྟར་
མོད། རྒྱལ་འབངས་བྱིངས་ཀྱི་འཚོ་བ་དང་། མི་གཤིས་ཐད་ཕན་ནུས་ཅི་ཡང་མི་ཐོན། ལྡོག་སྟེ་
སྲིད་གཞུང་གི་འགན་ནུས་ནི་གཞན་དབང་དང་། ཚད་ཡོད་ཅིག་ལས། ཕན་ནུས་ཅན་དང་། རང་
འགུལ་ཅན་ཞིག་ཏུ་མངོན་ཐབས་བྲལ།གང་ལགས་ཤེ་ན། རྒྱལ་འབངས་ཀྱི་ཚེ་སྲོག་དང་། དམངས་གཙོ།
རྒྱུ་ནོར་བཅས་ཀྱི་བདེ་འཇགས་ལ་སྲུང་སྐྱོབ་དང་། གནས་ཚུལ་ཕྲ་རགས་ཐམས་ཅད་ཐག་
གཅོད་པ་ནི་སྲིད་གཞུང་གི་འགན་ནུས་གཙོ་བོ་ཡིན་པས་སོ། །
ཁྲིམས་ལུགས་མཐུན་གྱིས་བཀོལ་ན་རྒྱལ་འབངས་ཀྱིས་བདག་ཉིད་ཀྱི་ལུས་རྩོལ་
དང་། ཀླད་རྩོལ་གྱིས་བསྐྱེད་པའི་ངལ་རྩོལ་འབྲས་བུ་ལོངས་སུ་སྤྱོད་ཐུབ་ཅིང་། སྐྱེས་བུ་སྒེར་
གྱི་སྲོག་བསྡོས་དང་། སྤྱི་ཚོགས་དོ་སྙོམས་མིན་པའི་སྣང་ཚུལ་ཡང་བཅོས་སྒྲིག་བྱ་ཐུབ། དེ་ལྟ་
མིན་པར་ཁྲིམས་སམ་ལམ་ལུགས་ཚ་ནན་དུ་བྱས་ཀྱང་སྒྱིད་ལུག་པ་རྩོལ་བའི་རང་བཞིན་
ཅན་དུ་དང་། ཕོངས་པ་ནོར་དང་ལྡན་པར་མི་འགྱུར། འདི་ནི་སྐྱེས་བུ་སྒེར་གྱི་རང་རྩོལ་གྱིས་
མངོན་གྱུར་བྱ་དགོས་པ་སྟེ། དཔེར་ན། བརྩོན་བསྲིངས་བསྲི་ཚགས་དང་། བདག་ཉིད་ཀྱི་
ལེགས་སྐྱེས་ལ་སོགས་པའི་བྱ་བྱེད་རྩོམ་དགོས་པ་ལྟ་བུའོ། །དེ་དག་ཀྱང་སྐྱེས་བུ་སྒེར་གྱི་མི་
གཤིས་ཀྱིས་གྲུབ་པ་ལས་ཁྲིམས་ཀྱིས་བསྩལ་བའི་ཁེ་ཕན་ཞིག་གཏན་ནས་མིན།
སྲིད་གཞུང་ནི་སྐྱེས་བུ་སྒེར་གྱི་ཚོགས་སྤྱིའི་རྣམ་པར་ཟད་པས་དེའི་གྲུབ་ཆར་གྱུར་པའི་
སྐྱེས་བུ་ཐམས་ཅད་ཀྱི་ཁེ་ཕན་གྱི་མཚོན་བྱེད་དུ་འདོད། གལ་ཏེ་སྲིད་གཞུང་ཡར་ཐོན་གྱི་ཆུ་
ཚད་སྐྱེས་བུ་སྒེར་གྱི་གནས་ཚད་ལས་བརྒལ་ཚེ། མིའི་རྒྱུ་སྤུས་ཀྱི་བཀག་རྒྱ་བཟློག་མེད་དུ་
ཐེབས་སྲིད་ཅིང་། མཉམ་བགྲོད་ཀྱི་འགྲོས་རིམ་ཡང་བལྟོས་བཅས་ཀྱིས་འགོར་ཅིང་དལ་བར་
འགྱུར་ངེས། ཚུལ་དེ་དང་འདྲ་བར་སྲིད་གཞུང་རྗེས་ལུས་ཅན་གང་ཞིག་ནི་སྐྱེས་བུ་སྒེར་གྱི་
བྱང་ཚད་ཀྱིས་ལེགས་ལམ་དུ་འདྲེན་པའང་ཡོད། རང་བྱུང་གི་ཆོས་ཉིད་ལྟར་ན། རྒྱལ་ཁབ་ཀྱི་
ཐུན་མོང་རིང་ལུགས་ཀྱི་ཁྱད་ཆོས་དེ་ཁྲིམས་ལུགས་དང་། སྲིད་གཞུང་དོ་དམ་ཐད་ཕན་འབྲས་
ངེས་ཅན་ཐོན་སྲིད་པ་རྦབ་ཆུ་གྲམ་གཞུང་དུ་བཞུར་བ་དང་འདྲ། ལོ་རྒྱུས་ཀྱིས་བདེན་དཔང་
བྱས་པ་ལྟར་ན་རྒྱལ་ཁབ་ཅིག་གི་རིན་ཐང་དང་། སྟོབས་ཤུགས་ནི་ལམ་ལུགས་ཀྱི་རྣམ་པར་
རག་ལས་པ་རྩ་བ་ནས་མིན་པར་སྐྱེས་བུ་སྒེར་གྱི་མི་གཤིས་ཀྱིས་ཐག་བཅད་པའོ། ། ཅིའི་ཕྱིར་
ན། རྒྱལ་ཁབ་བྱ་བ་སྐྱེས་བུ་སྒེར་གྱི་ཚོགས་སྤྱིས་གྲུབ་པ་ཙམ་དང་། དཔལ་ཡོན་བྱ་བ་འགྲོ་བ་
མིའི་རིགས་ཐམས་ཅད་ལ་དབང་བའི་སྤྱི་ནོར་ཡིན་ན། དོན་དམ་དུ་སྤྱི་ཚོགས་ཀྱི་གྲུབ་ཆར་
གྱུར་པའི་སྐྱེས་པ་དང་། བུད་མེད། ཕྲུ་གུ་བཅས་ཇི་ལྟར་འཕེལ་རྒྱས་སུ་ཕྱོགས་རྒྱུའི་མི་གཤིས་
སྟེང་གི་གནད་དོན་ཡིན་པའི་ཕྱིར་རོ། །
སྐྱེས་བུ་སྒེར་གྱི་རྩོལ་བས་སྤྱི་ཚོགས་ཀྱི་
ཡར་ཐོན་ལ་སྐུལ་འདེད་བྱ་ཐུབ།
རྒྱལ་ཁབ་ཀྱི་ཡར་ཐོན་ནི་སྐྱེས་བུ་སྒེར་གྱི་སྙིང་རུས་དང་། རྩོལ་བ་ལྡབ་བརྒྱའི་སྙིང་བཅུད་
དང་། རྒྱལ་ཁབ་ཀྱི་མར་གུད་ནི་སྐྱེས་བུ་སྒེར་གྱི་སྒྱིད་ལུག་དང་། སྒེར་སེམས། ཉམས་ཉེས་ཀྱི་
འབྲས་བུར་འཁུམས། ནམ་རྒྱུན་པར་སྤྱི་ཚོགས་ཀྱི་ཉེས་ཅན་པར་བཀའ་ཆད་ཕོག་མོད། འདི་
ནི་སྐྱེས་བུ་སྒེར་གྱི་འཚོ་བའི་གོམས་གཤིས་ངན་པའི་མཇུག་འབྲས་ཙམ་མོ། །སྤྱིར་ཁྲིམས་ལྟར་
དྲག་གནོན་ནམ་སྤྱུགས་པའི་སྦྱོར་བ་བསྟར་ཆོག་རུང་། དེ་དག་གི་འཚོ་བའི་གོམས་གཤིས་
དང་། མི་གཤིས་ངན་པའི་རྒྱུ་རྩད་ནས་མ་བཅད་ཚེ། ནམ་ཞིག་ཁྲིམས་རྒྱ་ནས་ཡན་སྲིད། གལ་
ཏེ་ལྟ་ཚུལ་འདིའི་བཞེད་པ་གཅིག་ཏུ་མཐུན་ཚེ། གནས་ལུགས་འདི་འདྲ་ཞིག་རྙེད་ཐུབ་པ་སྟེ།
ཆེས་བླ་ན་འཕགས་པའི་རྒྱས་གཅེས་རིང་ལུགས་དང་། གཞན་ཕན་དགེ་བའི་ལས་ཀྱི་འཇུག་
བྱ་ནི་ཁྲིམས་ལུགས་བཟོ་བཅོས་དང་། ལམ་ལུགས་བཅོས་སྒྲིག་ཕྱིར་མིན་པར་ཕ་རོལ་པོ་བྱམས་
པའི་སེམས་ཀྱིས་སྙོར་སྐྱོང་དང་། ཡར་སྐུལ་སྒོས་དེ་དག་གི་ཀུན་སྤྱོད་ཇེ་བཟང་དང་། ནམ་ཞིག་
བདག་གི་རྩོལ་བས་རང་དབང་དང་།རང་རྐྱ་འཕེར་བའི་སྦྱོར་བས་འཚོ་བར་ལེགས་བཅོས་ཐུབ་
ཕྱིར་གཞོལ་དགོས།
ཡུལ་གྱི་ཕྱི་རྐྱེན་ཙམ་ལ་བལྟོས་ནས་སྐྱེས་བུ་ཞིག་ལ་དོ་དམ་ཚ་ནན་བྱས་ཚེ་ངལ་བ་
འབྲས་མེད་དུ་འགྱུར་སྲིད་པ་དང་། ཡུལ་ཅན་གྱི་ནང་སེམས་པའི་ཁམས་དང་མོས་པར་འཕྲོད་
པའི་དོ་དམ་བྱས་ཚེ་ཐམས་ཅད་དབང་དུ་བསྡུ་ཐུབ། བྲན་འཁོལ་བསྙོན་མེད་བྱ་བ་རྗེ་བོ་གཏུམ་
པོའི་དབང་སྒྱུར་འོག་གཅུན་པ་དེ་མིན། སྤྱིར་དེ་དག་ནི་བཀས་ཅི་བསྒོས་དང་དུ་ལེན་པའི་ཚུལ་
ལྟར་སྣང་མོད། ནམ་ཞིག་གྱེན་ལོག་གི་ཉེན་ཁ་ཆེ། དོན་དམ་པའི་བྲན་འཁོལ་བསྙོན་མེད་བྱ་བ་
བདག་ཉིད་ཤེས་རྨོངས་དང་། སྒེར་སེམས། ཉམས་ཉེས་ཀྱི་བྲན་གཤིས་སུ་གྱུར་པ་དེའོ། ། གལ་
ཏེ་རྒྱལ་ཁབ་ཅིག་གི་འབངས་མིའི་སེམས་ཁོང་དུ་དེ་འདྲའི་བྲན་གཤིས་མངའ་ཚེ། ཕྱི་རྐྱེན་ཙམ་
ལ་བལྟོས་ཏེ་དབང་སྒྱུར་པའི་ཁྲི་དང་། ལམ་ལུགས་ལ་གསར་བརྗེ་ཇི་ལྟར་བྱས་རུང་རྔོ་ཐོགས་མི་
བཏུབ་པ་སྟེ། དམངས་གཙོ་ནི་སྲིད་གཞུང་ལ་རག་ལས་པ་དང་། དེ་དང་མཉམ་ཤི་མཉམ་གསོན་
དུ་གནས་པའི་ཕྱིར་རོ། །དེ་ལྟར་སྲིད་དབང་ལ་ཉེན་ཚབས་ཆེ་བའི་གཏམ་འཆལ་བསྒྲགས་ཤིང་། ས་
ཁྱབ་རྡོ་ཁྱབ་ཀྱི་རྣམ་པར་གནས་ཚེ། བསམ་ཡུལ་ལས་འདས་པའི་འགྱུར་ལྡོག་འབྱུང་ངེས། སྤྱིར་
མི་སེམས་ལ་བབ་ཆགས་ཇི་འདྲའི་ཟབ་མིན་དང་། དངོས་ཡོད་ཀྱི་རིན་ཐང་ཇི་ལྟར་ལྡན་མིན།
དུས་ཚོད་ཀྱི་རྒྱུན་མཐུད་ཇི་འདྲའི་རིང་མིན་ལ་མ་བལྟོས་པར་སྔ་གཞུག་ཏུ་སྲིད་འགྱུར་འབྱུང་
ངེས་པ་ནི་རླུང་ཁའི་དར་ལྕེ་བསྐྱོད་པའི་ཚུལ་ལས་མ་འདས། དེས་ན་རང་དབང་གི་རྩ་བ་སྐྱེས་བུ་
སྒེར་གྱི་ཐུན་མིན་རང་གཤིས་ནས་འགོ་རྩོམ་དགོས། ཡིན་ཡང་ཡིན་ཏེ། འདི་ནི་སྤྱི་ཚོགས་བདེ
འཁོད་དང་། རྒྱལ་ཁབ་ཡར་ཐོན་ལ་ཕྱོགས་རྒྱུའི་གནད་ཀ་ཉག་ཅིག་ཡིན་པས་སོ། །དེ་ལ་འཇོན་
སི་ཐུ་ཡ་ཐ་མོ་རེས“སྲིད་དབང་དྲག་པོར་རྒོལ་བའི་སྦྱོར་བས་ཤུགས་རྐྱེན་མངོན་གསལ་དུ་བྱིན་
མི་བཏུབ་མོད། དོན་དམ་པར་དེའི་འབངས་སུ་གྱུར་པའི་སྐྱེས་བུ་རང་གཤིས་ཅན་ཐམས་ཅད་
ཀྱི་སེམས་ཁོང་ན་ནམ་ཡང་ཤུགས་རྐྱེན་ཐེབས་མུས་སུ་མཆིས། དེ་ལ་ཕྱི་ཚུལ་ནས་གདགས་གཞི་
གང་ཞིག་སྦྱར་རུང་། སྐྱེས་བུའི་རང་གཤིས་རྩད་ནས་གཅོད་མཁན་ནི་སྲིད་དབང་དྲག་པོའི་ངོ་
བོར་འདོད"ཅེས་གསུངས་སོ། །
འགྲོ་བ་མིའི་རིགས་ཀྱི་ཡར་ཐོན་ལ་གནོད་པའི་གཏམ་འཆལ་སྔར་ནས་བསྒྲགས་མྱོང་བ་
སྟེ། ཁའེ་སར་རིང་ལུགས་དར་སྤེལ་དང་། མི་རིགས་རིང་ལུགས་དར་སྤེལ། གྲོས་ཚོགས་ཁྲིམས་
གཞི་དར་སྤེལ་ལྟ་བུའོ། །སྤྱིར་ཁའེ་སར་རིང་ལུགས་པས"རིང་ལུགས་དེར་མོས་ཤིང་། དེའི་རྗེས་
འབྲངས་པར་བདེ་བ་ཐམས་ཅད་སྟེར"ཞེས་པའི་ཁ་གཡང་བསྒྲགས། ཡང་གཅིག་བཤད་ན། རིང་
ལུགས་དེ་ནི་ཐམས་ཅད་རྗེས་འབྲངས་པར་དབང་རུང་། ཅི་ཡང་སྤྱོད་སྐལ་གྱི་ཡུལ་དུ་མི་བཏུབ་
པས་སྤྱི་ཚོགས་ཀྱི་རང་དབང་རྩད་ནས་བཅད་དེ་སྲིད་དབང་དྲག་པོ་གང་རུང་ཐོན་རྒྱུར་སྔ་ལྟས་
བརྩམས་པའི་གོ་ཚུལ་ཤུགས་བསྟན་དེ་མངོན་ཡོད། ཁའེ་སར་རིང་ལུགས་ནི་མ་གཞིར་སྐྱེས་བུ་
སྒེར་ལ་དད་མོས་བྱ་བའི་རྣམ་པ་ཐབས་རྡུགས་ཏེ། དོན་དམ་པར་དབང་ཆར་དད་མོས་བྱ་བའི་
རིང་ལུགས་ཤིག་ལགས། རྒྱུགས་ཆེ་ཤོས་ནི་རྒྱུ་ནོར་ལ་དད་མོས་བྱ་བ་དེའོ། །དེའི་ཕྱིར་བདག་ཉིད་
བདག་གི་མགོན་དུ་གྱུར་པའི་རིང་ལུགས་ལ་རྟིང་ལོན་དང་། སྦྱོར་བ་དངོས་སུ་བསྟར་ན། ཁའེ་
སར་རིང་ལུགས་ཀྱི་ཞན་ཆ་དེ་མཐོང་ཐུབ། རིང་ལུགས་འདི་གཉིས་ནི་འགལ་ཟླའི་རང་བཞིན་
ཅན་ཏེ། ཧྥིག་ཐོར་ཡུ་གོས་གསུངས་པའི་མདུང་དང་ཕུབ་ཀྱི་གཏམ་རྒྱུད་ལྟར་ཕན་ཚུན་གནོད་
བྱ་གནོད་བྱེད་ཀྱི་ཚུལ་དུ་གནས་པ་ནང་བཞིན་ན། དེ་བཞིན་རྒྱལ་ཁབ་ཀྱི་དབང་ཆ་དང་། གྲོས་
ཚོགས་ཁྲིམས་གཞི་ཡང་རྩ་བའི་ཆར་ཕན་ཚུན་ལྟ་སྡུར་བྱེད་པ་ཞིག་གོ །
ཨེར་ལན་གྱི་རྒྱལ་གཅེས་མི་སྣ་གྲགས་ཅན་ཝེ་ལེམ་ཏ་ཁན་གྱིས་ཏུབ་ལིན་གྱི་སྐབས་དང་
པོའི་བཟོ་ལས་འགྲེམས་ཚོགས་ཀྱི་ཚོགས་སྟོན་དུ་རླུང་ལྟར་གྲགས་པའི་བཀའ་མོལ་འདི་འདྲ་
ཞིག་གསུངས་མྱོང་བ་སྟེ། "སྐད་ཆ་སྲོང་པོར་བཤད་ན། རང་བཙན་བྱ་བའི་ཐ་སྙད་དེར་རྣ་བ་
མི་བླགས་ཐེངས་རེར། དྲན་པའི་ཀློང་ན་སྔ་གཞུག་ཏུ་འཆར་བ་ནི་བདག་གི་མེས་རྒྱལ་དང་། མི་
དམངས་དག་གོ །སྐྱེས་བུ་དེ་དག་གིས་གནས་འདི་དང་དེ། ཡང་ན་གནས་ངེས་མེད་དུ་རང་
བཙན་ཕྱིར་རྟག་ཏུ་རྩོད་བཞིན་པའོ། །དེ་བས་སེམས་ཁོང་དུ་རང་བཙན་གྱི་འདུན་པ་དྲག་པོ་
འཆང་ཚུལ་ཕྱི་ཕྱོགས་ཀྱི་དབང་སྒྱུར་པའི་སྲིད་དབང་དྲག་པོ་ལས་རྣམ་པར་རྒྱལ་ཏེ་རང་བཙན་
རྩོད་པར་སྤྲོ་བ་དེའོ། །དེ་འདྲའི་རང་བཙན་ཕྱིར་བདག་ཅག་ལ་རེ་འབུལ་བྱས་པར་བདག་གིས་
མོས་པ་བླ་ལྷག་ཏུ་ཞུ་གི་ཡོད། བཟོ་ལས་རང་རྐྱ་ཅན་དུ་མངོན་འགྱུར་ཐུབ་རྒྱུར་བདག་ལ་ཡིད་
ཆེས་བརྟན། སྤྱིར་བཟོ་ལས་ཅན་དང་། ནུས་ཁུངས་ལུགས་མཐུན་ཚད་རན་གྱིས་བཀོལ་བའི་སྔར་
མེད་ཀྱི་མཐུན་རྐྱེན་འཛོམས་ཚེ། འབྱུང་འགྱུར་རེ་བས་ཁེངས་ཤིང་། རྒྱལ་ཁའི་གོམ་སྟབས་ཐོག་
མ་དེ་ལྟར་སྤོས་པའོ། །སླད་རྩོལ་བ་ལྡབ་བརྒྱ་དང་། དཔའ་སྤོབས་ཉམས་མེད་དཔྱིས་ཕྱིན་པ་བྱས་
ཚེ། བྱེད་པོ་གང་ཞིག་གིས་དབང་སྒྱུར་བྱས་རུང་། མི་འགོར་བར་སྐྱེས་བུ་ཐམས་ཅད་འདྲ་མཉམ་
དང་། སྐྱེས་བུ་ཐམས་ཅད་བདེ་སྐྱིད། སྐྱེས་བུ་ཐམས་ཅད་རང་བཙན་རང་བདག་གི་གནས་ཚད་
དུ་སོན་ཐུབ”ཅེས་གསུངས་སོ། །
བདག་གི་རྩོལ་བའི་སྙིང་སྟོབས་སྐྱེས་བུ་ཐམས་
ཅད་ཀྱི་རྒྱུད་དུ་འཁྱེར་དགོས།
རྒྱལ་ཁབ་ཅིག་འཕེལ་རྒྱས་ལས་མཐར་ཅི་འདྲར་འགྱུར་མིན་དུས་རབས་རིམ་བྱུང་གི་
འབངས་མིའི་དཔྱོད་ཤེས་དང་། སྦྱོར་བ་དངོས་ལ་རག་ལས། དེ་ཡང་ལས་རིགས་མི་འདྲ་བའི་
ཁྲོད་ངལ་བ་ཁུར་བཟོད་ཀྱི་སོ་ནམ་པ་དང་། གཏེར་འདོན་པ། གསར་གཏོད་པ། གསར་རྟོགས་པ།
བཟོ་སྐྲུན་པ། ལག་རྩལ་པ། སྒྱུ་རྩལ་པ། སྙན་ངག་པ། མཚན་ཉིད་རིག་པ་བ། ཆབ་སྲིད་པ་སོགས་
ནས་སྔ་གཞུག་ཏུ་ལེགས་སྐྱེས་ཕུལ་ཏེ་མི་རབས་ཤིག་གི་འཚོ་བའི་མཐུན་རྐྱེན་མི་རབས་ཤིག་གི་
ངལ་རྩོལ་འབྲས་བུས་བསྐྲུན་ཅིང་། མཐར་འཕེལ་གཞུག་གི་རྩེ་མོར་སོན་པར་བྱས། ཆེས་བླ་ན་
འཕགས་པའི་ཚན་རིག་པ་དང་། སྒྱུ་རྩལ་པས་རང་རྩོལ་དཔྱིས་ཕྱིན་པས་ཚན་རིག་དང་། སྒྱུ་རྩལ་
གྱི་འཕེལ་རྒྱས་ལ་མྱུར་ལམ་བཤངས། ད་ལྟའི་འཚོ་གནས་པ་དག་ནི་མེས་རབས་ཀྱི་ལག་རྩལ་
དང་། རྒྱུ་ནོར་གྱི་ཤུལ་འཛིན་པ་བསྙོན་མེད་ལགས། བདག་ཅག་གིས་ཀྱང་མུ་མཐུད་རྒྱུན་འཛིན་
ནས་འཕེལ་རྒྱས་སུ་གཏོང་དགོས། དེ་ནི་རྟག་བརྟན་ཐེར་ཟུག་ཏུ་གནས་པ་མིན་པར་འགྱུར་བའི་
རང་བཞིན་གྱིས་བུ་རབས་ཚ་རྒྱུད་ལ་ཕ་ནོར་ཚུལ་དུ་བསྩལ་དགོས།
ཕལ་མོ་ཆེས་སྦྱོར་བ་དངོས་ཀྱི་འཇོན་ནུས་ངོ་མཚར་རྩལ་དུ་འཛིན་པ་ལྟར་བདག་ཉིད་
བདག་གི་མགོན་དུ་གྱུར་པའི་སྙིང་སྟོབས་ཀྱང་དབྱིན་ཇི་བའི་ཐུན་མིན་ཁྱད་ཆོས་སུ་འཁུམས། ད་
ལྟའི་ཆར་རང་རྒྱལ་ཁབ་ཀྱི་སྙིང་བཅུད་ཇི་ཡིན་གཞལ་རྒྱུའི་ཐབས་ཁྱད་པར་བར་མཐོང་། ཞིབ་
འདང་བརྒྱབ་ཚེ། སྐྱེས་བུ་ཁ་ཅིག་ནི་ཐམས་ཅད་ལས་ཕུལ་དུ་བྱུང་བ་དང་། གང་དེ་སྐྱེ་བོ་ཀུན་
གྱི་བཀུར་གཟོའི་ཡུལ་དུ་གྱུར། ཚུལ་དེ་ནི་ཆེས་གཉོམ་ཆུང་དང་། ཆེས་རྒྱུན་གཏན་གྱི་སྐྱེས་བུའི
ལེགས་སྐྱེས་ཀྱི་དཔའ་སྤོབས་ལས་འཁྲུངས་པ་ལགས། དེ་ཡང་གཡུལ་སར་དམག་དཔོན་ལ་གཟི་
བྱིན་མཚན་སྙན་སྟེར་མོད། གཡུལ་ལས་རྣམ་པར་རྒྱལ་རྒྱུའི་རྒྱུ་ཉག་ཅིག་ནི་དཔའ་བོའི་དཔའ་
སྤོབས་དང་ཁ་འབྲལ་ཐབས་མེད་པ་ལྟར་རོ། ། འཚོ་བ་ཡང་དེ་ཡི་རྗེས་སུ་མཐུན་པ་སྟེ། གྲུབ་
འབྲས་རླབས་ཆེན་གཏོད་པ་པོ་དང་། མཚན་སྙན་གྱི་བ་དན་སྲིད་རྩེར་གཡོ་བ་ཐམས་ཅད་ནི་
སྐྱེས་བུ་ཕུལ་བྱུང་ཅན་ཤ་སྟག་ཡིན་ཞིང་། མཚན་སྙན་གྱིས་བསྐལ་པའི་སྐྱེས་བུ་ཕལ་མོ་ཆེས་
ཀྱང་སྤྱི་ཚོགས་ཀྱི་ཤེས་དཔལ་དང་། ཡར་ཐོན་གྱི་བྱ་གཞག་ཐད་ལེགས་སྐྱེས་སྔ་ན་མེད་པ་ཕུལ་
མྱོང་། ལོ་རྒྱུས་ཀྱི་ཟིན་ཐོར་གཟི་བྱིན་གྱི་མཚན་བྱང་འཁོད་པའི་སྐྱེས་བུ་གྲགས་ཅན་ལྟར་ཕུལ་
མྱོང་།དེའི་ཕྱིར་སྐྱེས་བུ་ཞིག་ལ་ཐོབ་དང་གོ་ས་ཅི་ཡང་མེད་རུང་། དེ་ནི་བརྩོན་བསྲིངས་དང་། བསྲི་
ཚགས། སྒམ་ཚུགས། ཐུགས་དཀྱེལ་ཡངས་པའི་དཔྱོད་ཤེས་པ་ཞིག་ཡིན་ཚེ། རྒྱལ་ཁབ་ལ་སྨན་
པའི་ལེགས་སྐྱེས་འབུལ་ཐུབ་ཅིང་། གང་དེའི་མི་གཤིས་དང་། ཀུན་སྤྱོད་ཀྱི་ལེགས་ཆ་མི་མངོན་
པའི་ཚུལ་གྱིས་ཕ་རོལ་པོའི་འཚོ་བའི་སྐྱིད་སྡུག་ཆར་ཤུགས་རྐྱེན་ཟབ་མོ་ཐེབས་སྲིད་ཅིང་། བྱ་
བའི་འཇུག་ལྡོག་གི་མིག་ལྟོས་ཡུལ་དུའང་འགྱུར་ཐུབ།
ཐོས་པས་ཤེས་རབ་འཚོལ་བ།
ཉམས་མྱོང་གིས་བསྟན་པར། སྐྱེས་བུ་བློ་གྲོས་ཅན་གང་ཞིག་གིས་ཕ་རོལ་པོའི་འཚོ་བ་
དང་། བྱ་སྤྱོད་ཚུན་ཆད་ལ་ཤུགས་རྐྱེན་ཐེབས་སྲིད་ཅིང་། སློབ་གསོ་རིགས་འདིའི་དོན་དངོས་ཕན་
ཡོན་ཤིན་ཏུ་མངོན་གསལ་དོད། གཤིབ་སྡུར་དབང་དུ་བཤད་ན། སློབ་ཆུང་དང་། སློབ་འབྲིང་། སློབ་
ཆེན་དུས་སྐབས་ཀྱི་སློབ་གསོ་ནི་རིག་ཚན་ཆིག་རྐྱང་གི་སློབ་གསོ་ཙམ་མོ། །དེ་ལས་ཁྱིམ་ཚང་དང་།
ཁྲོམ་གཞུང་། ཚོང་ཁང་། བཟོ་གྲྭ། ཞིང་ཐང་། དངུལ་གཉེར་ཁང་། དེ་བཞིན་བཅར་འདྲི་སོགས་གྲོང་
དང་གྲོང་ཁྱེར་གྱི་སློབ་གསོའི་ཕན་ཡོན་ཆེའོ། །དེ་ནི་སྤྱི་ཚོགས་ཀྱི་གྲུབ་ཆར་གྱུར་པའི་སྐྱེས་བུས་
དང་ལེན་བྱ་དགོས་པའི་སློབ་གསོ་ལགས། རིགས་འདིར་ཤི་ལེར་ནས"འགྲོ་བ་མིའི་རིགས་ཀྱི་སློབ་
གསོ"ཞེས་པའི་གདགས་གཞི་སྦྱར་ཡོད། བྱེ་བྲག་ཏུ་ཀུན་སྤྱོད་སློབ་གསོ་དང་། སྦྱོར་བའི་སློབ་གསོ།
རང་་སྟོབས་སློབ་གསོ། བདག་ཉིད་འདུལ་བའི་སློབ་གསོ་བཅས་ཀྱི་གྲུབ་ཆ་ཚུད། དེས་སྐྱེས་བུ་ཞིག་ལ་
སྦྱོང་བརྡར་རྣལ་མ་སྤྲོད་ཅིང་། བྱ་བའི་འགན་འཁྲི་མངོན་འགྱུར་དང་། ཚོང་དོན་བྱ་འགུལ་ལེགས་
འགྲུབ་ཡོང་བར་ཕན་ཡོན་སྦྱིན་ཐུབ། ཚུལ་དེ་ནི་དཔེ་ཆའི་ཐོག་ནས་རྙེད་དཀའ་བ་དང་། རིག་གནས་
སྦྱོང་བརྡར་ཆིག་རྐྱང་ལས་ཐོབ་དཀའ། དེ་ལ་བསམ་བློ་སྨྲ་བ་གྲགས་ཅན་པ་ཁོན་ནས“སློབ་གཉེར་
བྱ་བ་ནི་སློབ་གསོའི་ཤེས་བྱ་གསོག་པ་ཙམ་མིན་པར་དེ་ཕུད་པའི་ཤེས་བྱ་གཞན་དང་། དེ་ལས་གཏིང་
ཟབ་པའི་ཤེས་བྱ་འབྱམས་ཀླས་པ་ཐོབ་པར་ཟེར། དེ་ནི་ཐོས་པས་ཤེས་རབ་འཚོལ་བ་ཞིག་གོ"ཞེས་
གསུངས། གསུང་སྒྲོས་འདིས་འཚོ་བ་དངོས་ཀྱི་གཞི་ནས་ཤེས་རབ་ཀྱི་རྒྱུ་ཕུན་སུམ་ཚོགས་པོ་རྙེད་
པའི་གནས་ལུགས་བསྟན། སྤྱིར་ཐོས་པས་ཤེས་རབ་འཕེལ་ན། ཟམ་མི་ཆད་པར་གོང་འཕེལ་དང་།
ཡར་ཐོན་ལ་ཕྱོགས་རྒྱུའི་གནད་ཀ་ནི་ཉམས་མྱོང་དངོས་ལས་དཔེ་ཀློག་གིས་མིན་པ་སྟེ། འགྲོ་བ་མིའི་
རིགས་ཀྱི་མཐར་ཐུག་གི་ཡར་ཐོན་ནི་འཚོ་བ་དངོས་ཀྱི་ཆོས་ཉིད་ཀྱིས་ཡིན་པ་ལས་སྟོང་བསམ་གྱིས་
མིན། སྦྱོར་བ་དངོས་ཀྱིས་ཡིན་པ་ལས་དཔེ་ཀློག་གིས་མིན། མི་གཤིས་ཀྱིས་ཡིན་པ་ལས་རྣམ་ཐར་
འདྲ་ཆག་མ་བསྐྱངས་ཐུབ་པ་ཙམ་གྱིས་མིན་པའི་ཕྱིར་རོ། །
སྐྱེས་བུ་གྲགས་ཅན་དང་། དམིགས་སུ་སྐྱེས་བུ་ཕུལ་བྱུང་ཅན་གྱི་སློབ་གསོའི་རིན་ཐང་
དང་། དངོས་ཡོད་རིན་ཐང་ལྡན་པའི་རྣམ་ཐར་གང་རུང་གིས་ཕ་རོལ་པོར་ལམ་སྟོན་དང་། ཡར་སྐུལ་
གྱི་ནུས་པ་སྦྱིན་ཐུབ། བྱེ་བྲག་ཏུ་སྐྱེས་བུ་གྲགས་ཅན་ཁ་ཅིག་གི་རྣམ་ཐར་གྱི་དགོངས་པ་རྒྱ་ཆེ་བས་
ཕ་རོལ་པོར་འབྱམས་ཀླས་ཀྱི་ཤེས་བྱ་ཐོབ་པ་དང་། གོ་རྟོགས་སེལ་ཏེ་བདག་ཉིད་ཀྱི་ཡར་རྒྱས་
དང་། འགྲོ་བ་མིའི་རིགས་ཀྱི་ཡར་ཐོན་ལ་ལེགས་སྐྱེས་འབུལ་བའི་བྱེད་པོར་འགྱུར་ཐུབ།དེ་ལྟའི་དཔེ་
མཚོན་མང་པོས་བདག་ཉིད་བདག་གི་མགོན་དུ་གྱུར་པའི་ཉིང་དགོས་དང་། བདག་ཉིད་ཀྱི་རྩོལ་བའི་
སྙིང་སྟོབས། སྦྱོར་བ་དངོས་ཀྱི་དཔའ་སྤོབས། བརྟན་ཅིང་མི་གཡོ་བའི་སྒམ་ཚུགས་ཀྱི་དགེ་མཚན་
ལ་གསལ་ཁ་བསྒྲོན་ནུས། དེ་དག་ཀྱང་སྐྱོན་གྱི་དྲི་མས་མ་བསླད་ཅིང་། ཡོན་ཏན་རྫོགས་པའི་སྐྱེས་
བུ་སྒེར་གྱི་མི་གཤིས་ལས་བལྟམས་པའོ། ། གལ་ཏེ་ཚིག་ཟིན་གྱི་གོ་འཛོལ་འདྲ་བྱུང་མེད་པ་ཡིན་
ན། དཔེ་མཚོན་དེ་དག་གིས་སྐྱེས་བུ་ཞིག་གིས་བདག་ཉིད་ཀྱི་འགན་འཁྲི་ལེགས་འགྲུབ་བྱེད་པའི་
སྟོབས་ཤུགས་མཚོན་ཁར། དེ་བས་ཀྱང་གང་དེའི་རང་བརྩི་དང་། རང་བཀུར་བསམ་པ་ཆེས་བླ་ལྷག་
ཏུ་མཚོན་ནུས། བསྙོན་དུ་མེད་པ་ནི་ཐོབ་དང་གོ་ས་དམན་པའི་སྐྱེས་བུ་ཁ་ཅིག་ལ་ཆ་མཚོན་ནའང་།
ཡར་སྐུལ་ལྕག་གིས་བྲན་པ་ལྟར་ཤེས་རབ་འཚོལ་བ་དང་། མཁས་པའི་གོ་འཕང་འཐོབ་ཕྱིར་རྩོལ་བ་
ལྡབ་བརྒྱར་བསྐྱེད་རྒྱུའི་རྐྱེན་དུ་འགྱུར་བའོ། །
ཕལ་པའི་རིགས་ལས་སྐྱེས་བུ་གྲགས་ཅན་འབྱོན།
མིང་གྲགས་ཅན་གྱི་ཚན་རིག་པ་དང་། རྩོམ་རིག་པ། སྒྱུ་རྩལ་པ་སོགས་ནི་བསམ་བློ་སྨྲ་བའི་
མགྲིན་ཚབ་པ་དང་། ཆེས་བླ་ནར་འཕགས་པའི་དཔྱོད་ཤེས་བློའི་བདག་ཉིད་དུ་འཁུམས། དེ་དག་
ནི་སྤྱི་ཚོགས་ཀྱི་གྲལ་རིམ་དམིགས་བསལ་ཅན་ནམ། འཚོ་བའི་མཐུན་རྐྱེན་འཛོམས་པའི་རིགས་
གང་ནས་བྱོན་པ་མིན་པར་སློབ་གྲྭ་དང་། བཟོ་གྲྭ། ཞིང་ར་སོགས་ནས་བྱོན་ཅིང་། དབུལ་པོའི་རིགས་
དང་། འབྱོར་ལྡན་གྱི་རིགས་ནས་བྱོན་པའང་ཡོད། བྱེ་བྲག་ཏུ་ཆོས་དཔོན་ཕུལ་དུ་བྱུང་བ་ཁ་ཅིག་ནི་
དམག་མིའི་རིགས་ནས་བྱོན་པ་བཞིན་ནོ། །འཁོས་ཀ་ཞན་པའི་སྐྱེས་བུ་དེ་དག་མི་ཚེར་བཀག་རྒྱ་
ཅི་ཡང་མེད་པ་ལྟར་བྱ་བ་ལམ་དུ་ལྷོངས་ཡོད། ཕལ་མོ་ཆེ་ནི་འཕྲད་ངེས་པའི་དཀའ་ངལ་གང་
རུང་རྐྱེན་ངན་གྲོགས་སུ་ཤར་བས་ཡིན་ཏེ། མི་འདོད་པའི་སྡུག་བསྔལ་གྱི་རྒྱུ་དག་བཟོད་པ་ཆེར་
བསྐྱེད་དང་། དཔའ་སྤོབས་ཉམས་པ་མེད་པའི་རྐྱེན་དུ་གྱུར་ཏེ་རང་གི་འཇོན་ནུས་འདོན་རྒྱུར་
ཡར་སྐུལ་ཐེབས་པས་སོ། །གལ་ཏེ་རྐྱེན་ངན་གྲོགས་སུ་མ་ཤར་ཚེ། དེ་དག་གི་རྟོག་པའི་བག་ཏུ་ཞ་
བའི་རིག་པ་རྣོན་པོ་དེ་ནམ་ཡང་ཕྱིར་མངོན་ཐབས་མེད། ཡིན་ཡང་ངལ་བ་བསལ་བའི་མཐར་ཐམས་
ཅད་ལས་རྣམ་པར་རྒྱལ།ཚུལ་དེ་ནི"སྙིང་རུས་ཅན་གྱིས་རྡོ་ལ་ཨི་ཁུང་ཕུག"ཅེས་པའི་ཁ་དཔེ་དང་ཅི་
འདྲའི་འདྲ་ཨང་། ཡིན་ཡང་ཡིན་ཏེ། ཐེ་ལོར་ནི་སྐྲ་བཞར་ཁང་གི་དགེ་ཕྲུག་ནས་དུས་རབས་ཤིག་གི་
སྙན་ངག་པ་གྲགས་ཅན་དུ་གྱུར་པ་དང་། འཁལ་འཐག་འཕྲུལ་འཁོར་གྱི་གསར་གཏོད་པ་དང་། དེའི་
ཤིང་རྟའི་སྲོལ་འབྱེད་དུ་གྲགས་པའི་ཨར་ཁ་ཝིར་ཐེ་ཡང་དབུལ་པོའི་རིགས་ལས་བྱོན། དེ་བཞིན་རོ་
ཐེ་ཐ་ཐེ་ཁྲིམས་དཔོན་ཆེ་མོར་གྱུར་པ་དང་། ཐ་ནེ་མིང་དུ་གྲགས་པའི་རི་མོ་བར་གྱུར་པའང་དབུལ་
པོའི་རིགས་ལས་བྱོན་པ་ཤ་སྟག་ལས་མ་འདས།
ཤིག་སེ་ཕེར་གྱི་སྐྱེ་ཁུངས་ངོ་མ་ཅི་ཡིན་ཤེས་མཁན་དཀོན་མོད། འདི་པ་ཡང་དབུལ་པོའི་
རིགས་སུ་འཁྲུངས་ཤིང་། མཐར་དུས་རབས་ཤིག་གི་སློབ་དཔོན་ཆེ་མོར་གྱུར་པ་ཞིག་སྟེ། ཡབ་ནི་
འབྲོག་བདག་བཤལ་པའི་ལས་སུ་འཇུག་མཁན་ཞིག་གོ །ཁ་ཅིག་གིས་འདི་པ་ནི་འཁལ་ཐག་བཟོ་
པ་དང་། སློབ་གྲྭའི་སྦྲག་པ། དུས་ཕྱིས་བདེན་དཔང་ཁྲུའུ་རུ་ཕྱག་ལས་གནང་བར་ཡང་འདོད། ཡང་ན་
མཚོ་འགྲུལ་གྱི་བཀོད་འབྲི་རྨད་དུ་བྱུང་བའི་ལྷུག་རྩོམ་ཞིག་རྐྱེན་ལ་བཏགས་ཏེ་གྲུ་པར་ཡང་འདོད།
ཐ་ན་ཆོས་བདག་གི་དགེ་ཕྲུག་དང་། རྟ་ཚོང་བ་རབ་ཅིག་ཏུའ ང་འདོད། དེ་བཞིན་ཁ་ཅིག་གིས་དོན་
དམ་པའི་འཁྲབ་སྟོན་པར་འདོད་པ་སྟེ། སྐུ་ཚེ་གང་བོར་འགྱུར་བག་རང་བཞིན་གྱི་འཁྲབ་བྱའི་ཉམས
སྣ་ཚོགས་གཟིགས་མོ་བར་ཕུལ་ཏེ་ལས་རིགས་སྣ་ཚོགས་ཁྲོད་ནས་མྱོང་རྒྱུད་ཕུན་སུམ་ཚོགས་པོ་
དང་། འཚོལ་དཔྱོད་ཀྱི་མྱོང་བ་སྣ་ཚོགས་ལ་ཡིད་སྤྲོ་བས་བརྟས་མཁན་དུ་འདོད། ཅི་ལྟར་ཡང་གང་
ཉིད་ནི་མིང་དོན་མཚུངས་པའི་སློབ་གཉེར་བ་ཞིག་དང་། རང་རྩོལ་ཅན་ཞིག་ཡིན། དེའི་དབང་གིས།
གང་དེའི་བརྩམས་ཆོས་ཀྱིས་དབྱིན་ཇིའི་སྐྱེས་བུའི་རང་གཤིས་ལ་དུས་ད་ལྟའི་བར་ཤུགས་རྐྱེན་
ཐེབས་དང་ཐེབས་མུས་སུ་མཆིས།
སྐྱེས་བུ་ཕལ་པ་བཟོ་བཀོད་པར་གྱུར་པ་སྟེ། དཔེར་ན། པུ་རེན་དེ་ལེ་དང་། མཚོ་འགྲུལ་པ་ཁོ་ཁ།
སྙན་ངག་པ་པུམ་སེ་ལྟ་བུའོ། ། ཨར་ལས་པ་ཞིག་ལ་བསམ་ན། པེན་འཇོན་སོན་སྤོབས་པར་གཟུང་
འོས་པ་སྟེ། འདི་པས་ལག་གི་སྦྱག་མ་དང་། དཔེ་ཆའི་བསམ་བཀོད་ཙམ་རྟོག་པར་བཏགས་ཏེ་ལིན་
ཁིན་ཁྲིམས་རྩོད་སློབ་གླིང་བཟོ་སྐྲུན་བྱས་མྱོང་། དེ་བཞིན་ཨེ་ཏ་ཝོར་ཐ་དང་། ཧྥོར་ཐ་ཡང་བཟོ་བཀོད་
པའོ། ། ཤུ་མི་ལར་ནི་ས་གཤིས་པའོ། ། ཨ་ལེན་ཁི་ལིན་ནི་རྩོམ་པ་པོ་དང་།འཇིམ་བཟོ་པའོ། །ཕུལ་
དུ་བྱུང་བའི་བཟོ་བཀོད་པའི་ཁྲོད་ཨེ་ནེ་ཁ་འཇོན་སེ་ནི་མིང་དུ་གྲགས་པའི་བཟོ་བཀོད་པའོ། །ཧར་
རི་སོན་ནི་སྐར་རྩིས་པའོ། །འཇོན་ཧུན་ཐེར་ནི་སྐྱེ་དངོས་རིག་པ་བའོ། །རོམ་ནི་དང་། ཨོར་ཕི་ནི་
ལེའུ་དང་པོ། 
རི་མོ་བའོ། །དགེ་རྒན་ཆེ་མོ་ལེ་ནི་ཤར་ཕྱོགས་ཀྱི་མཁས་པར་གྲགས། འཇོན་གར་པོ་སོན་ནི་
འཇིམ་བཟོ་པའོ། །
འཁལ་ཐག་ལས་རིགས་ནས་ཀྱང་སྐྱེས་བུ་གྲགས་ཅན་དུ་མ་བྱོན་མྱོང་བ་སྟེ། དཔེར་ན། སི་
མོན་སེ་ནི་རྩིས་རིག་པའོ། །པ་ཁོན་ནི་བརྐོས་རིས་པའོ། །ཨ་ཏམ་ཧོར་ནེ་དང་། འཇོན་ཧྥོར་སེ་ཐེར།
ཝིའུ་སོན་བཅས་ནི་འདབ་ཆགས་རིག་པ་བའོ། །འབུམ་རམས་པ་རོ་ཧྥན་སི་ཏོ་ནི་ཆོས་སྟོན་པ་
པོའོ། །ཐན་ནེ་རེ་སི་ནི་སྙན་ངག་པའོ། །ལྷམ་བཟོའི་ལས་རིགས་ཁྲོད་དུའང་མིང་དུ་གྲགས་པའི་མཚོ་
དམག་དཔོན་ཁ་ལོ་ཐེ་ས་ལི་ཤ་ཕོར་བྱོན། དེ་བཞིན་གློག་རིག་པ་སུ་ཏ་འཇོན་དང་། ལྷུག་རྩོམ་མཁས་
པ་ས་རྨེའུ་རྡ་རེའུ། 《དུས་དེབ་དཔྱད་གླེང》གི་རྩོམ་སྒྲིག་པ་ཅི་ཧྥ་སེ། སྙན་ངག་པ་པུ་རོམ་ཧྥེའུ་ཐ།
ཆོས་སྟོན་པ་པོ་ཝེ་ལེམ་ཁར་ལི་དང་མི་རི་སོན། རང་བྱུང་ཚན་རིག་པ་ཐོ་མ་སེ་ཨེ་ཏ་ཝར་ཚི་སོགས་
བྱོན། དམིགས་སུ་ཐོ་མ་སེ་ཨེ་ཏ་ཝར་ཚིས་སྐུ་ཚེ་གང་པོའི་ཁོམ་པ་ཡོད་ཚད་རང་བྱུང་ཚན་རིག་ཞིབ་
འཇུག་ཏུ་བཀོལ་ཅིང་། སྲོག་ཆགས་ཀྱི་སྐོགས་ཤུན་བྱ་བའི་ཞིབ་འཇུག  གི་འབྲས་བུར་གསར་
རྟོགས་གཟུགས་ཀྱི་གདགས་གཞི་ཐོབ་པས་རང་བྱུང་ཚན་རིག་གི་ཤིང་རྟའི་སྲོལ་འབྱེད་པར་གྲགས་
སོ། །
འཚེམ་བཟོའི་ལས་རིགས་སུ་ཡང་སྐྱེས་བུ་གྲགས་ཅན་མང་བ་སྟེ། ལོ་རྒྱུས་རིག་པ་སྨྲ་བ་འཇོན་
ས་ཐེར་གྱིས་འཚེམ་བཟོའི་བྱ་བ་ལས་མྱོང་། རི་མོ་བ་ཅི་ཁེ་སིན་ཡང་དེ་བཞིན་ནོ། ། ཨི་ཏ་ཝར་ཏ་
གདུང་རབས་གསུམ་པ་ཡིས་སྐུ་དྲག་གི་གོ་མིང་བསྩལ་བའི་འཇོན་ཧག་སེ་ཝོ་ཐེ་ཡང་ལོན་ཏོན་གྱི་
འཚེམ་བཟོ་བ་དཀྱུས་མ་ཞིག་ལས་མ་འདས། སྤྱི་ལོ1702ལོར། དབྱིན་ཇིའི་དར་དྲགས་ཕྱིར་གཡུལ་
དུ་ཞུགས་པའི་དམག་དཔོན་ཧོ་པ་སོན་ཡང་འཚེམ་བཟོ་པའོ། །འདི་བ་འཚེམ་བཟོ་པ་དཀྱུས་མ་
ཞིག་ནས་གྲུ་པར་མོས་པ་དང་། མཐར་ཡིད་དང་བས་དམག་གྲུར་ཞུགས་པས་གཡུལ་ལས་རྣམ་པར་
རྒྱལ་བའི་མཚན་སྙན་ལྕི། ཨན་ཐ་རེ་འཇོན་སེ་ནི་བསྙོན་དུ་མེད་པའི་སྐྱེས་བུ་གྲགས་ཅན་ཞིག་སྟེ།
གང་དེར་རང་གཤིས་ཐུན་མིན་དང་། ཤེས་རབ་ལྷག་པར་རྣོ་བའི་དགེ་མཚན་མངའ། ཐེངས་ཤིག་ཝ་
ཞིན་ཐོན་དུ་གཏམ་བཤད་གནང་རིང་གང་དེའི་ཆབ་སྲིད་བྱ་འགུལ་གྲོང་ཁྱེར་སྲིད་གཞུང་གི་གཞུང་
ཞབས་པ་ནས་འགོ་བརྩམས་ཤིང་། རིམ་བཞིན་ཁྲིམས་འཛིན་ལས་ཁུངས་ཀྱི་ཚན་པ་ཁག་ནས་
ལེགས་འགྲུབ་བྱུང་རབས་གསུངས་སྐབས་ཚོགས་ཀྱི་དབུས་ནས"འཚེམ་བཟོ་པའི་ལས་རིགས་ནས་
འགོ་བརྩམས་སོ"ཞེས་སྨྲས་པར་ཟོལ་སྨྲའི་ཚུལ་གྱིས་བསྟན་དོན་ལ་འཇུག་པའི་ཐབས་ཀྱིས"ཁ་ཅིག་
གིས་བདག་ནི་འཚེམ་བཟོ་པ་ཡིན་པར་སྨྲས་ཀྱང་། ངོ་ཚའི་ཡུལ་དུ་མི་འགྱུར་ཏེ། བདག་གིས་གཞན་
ཕན་གྱི་སྐུལ་སློང་བཟང་པོས་སྐུ་མགྲོན་གྱི་འདོད་པ་བསྐངས་པས་སོ"ཞེས་གསུངས།
ཁར་ཐེ་ནེར་ཝུ་ཧེར་སེ་དང་། དེ་ཧྥུ། ཨ་ཁོན་སེ་ཏེར། ཁོར་ཁ་ཝི་ཐེ་བཅས་ནི་བཤན་པའི་རིགས་
ནས་བྱོན། པུ་ཐེར་ནི་མགར་བའོ། ། འཇོ་སེན་ལན་ཁེ་ས་ཐེར་ནི་གཟེབ་བཟོ་པའོ། །རླངས་སྒུལ་
འཕྲུལ་འཁོར་གསར་གཏོད་ཀྱིས་མཚན་སྙན་ཀུན་ཏུ་ཁྱབ་པའི་སྐྱེས་བུ་གྲགས་ཅན་ནེའུ་ཁ་མེར་
དང་། ཝ་ཐི། སེ་ཐེ་འོན་སོན་བཅས་ལས་སྔ་མ་ནི་མགར་བ་དང་། བར་པ་ནི་རྩིས་རིག་ཚད་འཇལ་གྱི་
ཡོ་བྱད་བཟོ་པ། ཕྱི་མ་ནི་མེ་གསོད་རུ་མིའོ། །ཆོས་སྟོན་པ་པོ་ཧང་དིང་ཐོན་ནི་རྡོ་སོལ་དབོར་འདྲེན་
པའོ། ། བརྐོས་རིས་ཀྱི་མེས་པོར་གྲགས་པའི་ཨེར་ཝ་ཁ་ནི་རྡོ་སོལ་སྔོག་འདོན་པའོ། །ཐོར་ཏི་སེར་
ནི་གླ་པ། ཧོར་ཧྥོལ་ཐེར་ནི་ཤིང་རྟའི་ཁ་ལོ་པ། མཚོ་འགྲུལ་པ་པ་ཧྥེན་ནི་སོ་ལྟ་བ། ཁ་ལོ་ཐེ་ས་ལི་ཤ་ཕོར་
ནི་ཞབས་ཞུ་བ། ཧིར་ཤ་ནི་བརྡུང་ལེན་པ། ཆར་ཐེ་ལེ་ནི་བརྐོས་དཀྲོལ་པ། ཨ་ཏི་ནི་པར་པ། ཐོ་མ་སེ་
ལོ་རོན་སེ་ནི་མགྲོན་ཁང་གི་སྒོ་སྲུང་བ། མགར་ཕྲུག་མར་ཁེའུ་ཧྥ་ར་ཏེ་ནི་དཔེ་ཆ་འཚེམ་སྒྲིག་པ་ཞིག་
ཡིན་ལ།གང་དེས་མི་ལོ་བཞི་བཅུར་ཉེ་བའི་རིང་ཕྱག་ལས་གནང་།མཐར་མཚན་ཉིད་རིག་པ་མཁས་
ཅན་དུ་གྱུར། རིགས་ལམ་སྨྲ་བའི་ཐད་གང་ཉིད་ཀྱི་སློབ་དཔོན་ཧོ་ཧྥོ་ལི་ཏ་ཧྥི་ལས་མཆོག་ཏུ་ལྟ། སྤྱིར་
རྙོག་འཛིང་དང་སྨྲ་བརྗོད་ལས་འདས་པའི་རང་བྱུང་ཚན་རིག་གི་ལྟ་བར་རིགས་ལམ་གྱི་གསལ་ཁ་
བསྒྲོན་ནུས་པའོ། །
སྐར་རྩིས་རིག་པའི་ལས་རིགས་སུའང་སྐྱེས་བུ་གྲགས་ཅན་མང་། དེ་དག་ཀྱང་ཕལ་བའི་
རིགས་ནས་བྱོན་པ་ཤ་སྟག་སྟེ། ཁ་པ་ནིག་སེ་ནི་ཕོ་ལན་གྱི་མེན་པའོ་བཟོ་མིའི་ཕྲུ་གུའོ། ། ཁར་ཕུ་ཆིན་
ནི་འཇར་མན་གྱི་གད་བདར་བཟོ་པའི་ཕྲུ་གུའོ། །ཨ་ལར་མུ་པུ་ཐེ་ནི་ཕ་མས་དགུན་ནམ་ཟླའི་མཚན་
མོར་མཆོད་ཁང་གི་སྟེགས་བུའི་ཐོག་བོར་ཅིང་། བར་དུ་བུ་གསོ་ཁང་དུ་འཚར་ལོངས་བྱུང་བ། མཐར་
ཤེལ་སྒོ་ལས་སྣོན་གྱི་བཟའ་མི་དབུལ་པོས་བསྙོར་བ་ཞིག་གོ། ནེའུ་ཐིན་དང་། ལ་ཕོ་རེ་སེ་ལས་སྔ་མ་
ནི་ཚོང་པའི་ཕྲུ་གུ་དང་། ཕྱི་མ་ནི་སོ་ནམ་པའི་ཕྲུ་གུའོ། ། འདི་གཉིས་ནི་འཚར་ལོངས་ཀྱི་བརྒྱུད་རིམ་
དུ་རང་རྩོལ་དང་ཤེས་རབ་ཀྱི་ཁོ་ལག་རྫོགས་ཤིང་། དཀའ་ངལ་ལས་རྣམ་པར་རྒྱལ་ཏེ་སྙན་གྲགས་ཀྱི་
བ་དན་སྲིད་རྩེར་གཡོ་བའི་ཚུལ་ལ་འཛམ་བུའི་བང་མཛོད་ཀྱི་དོག་པ་གྱ་ནོམ་པས་དོ་ཟླར་མི་འོས་
པའི་མཛད་རྗེས་ཅན་གྱི་སྐྱེས་ཆེན་དུ་འདོད།
དོན་དམ་དུ་སྐྱེས་བུ་ཞིག་མཁས་པ་སློབ་པའི་དུས་འཁོས་ཀ་ཞན་པ་དང་། ཐ་ན་དེ་ལས་ཀྱང་
ཐེག་དཀའ་བའི་དཀའ་སྡུག་ལ་འཕྲད་ངེས་པ་ཡིན། ལ་ག་རེན་རྗེའི་ཡབ་ལ་ཆ་མཚོན་ན། འདི་པ་ནི་
སྐར་རྩིས་པ་དང་། རྩིས་རིག་པ། ཐོ་ལིན་དམག་འཁྲུག་གཞུང་ལས་ཁང་གི་ནོར་དོན་བདག་གཉེར་
པའང་ཡིན། སྤྱིར་གོ་བདེ་གླགས་ཚོང་གིས་ཚོང་གཉེར་བྱས་པས་མདུན་ལམ་བརླག་ཅིང་། ཁྱིམ་
ཡང་དབུལ་པོའི་གནས་སུ་གྱར། དེའི་དབང་གིས། ལ་ག་རེན་རྗེ་ཡང་སྐྱེས་བུ་སྒེར་གྱི་རྩོལ་བས་རང་
འགན་ཧུར་གྱིས་མི་བཞེས་ཐུ་མེད་དུ་གྱར་པས་མཐར་མཁས་མིང་གི་བདེ་བས་ཐུགས་ཚིམས་པར་
གྱུར། ཚུལ་དེར་གང་ཉིད་ནས་དོ་ནན་པོས"གལ་ཏེ་བདག་ནི་འབྱོར་བ་དང་ལྡན་ཚེ། རྩིས་རིག་པ་
ཞིག་ཏུ་མི་འགྱུར་ཁོ་ཐག་ཡིན"ཞེས་གསུངས་སོ། །
ལོ་རྒྱུས་ཐོག་ཆོས་སྟོན་པ་པོ་དང་། ཆོས་དཔོན་གྱི་ཕྱི་རབས་པ་མཁས་པར་གྱུར་པའི་གཏམ་
གྲགས་པ་མང་བ་སྟེ། མཚོ་འགྲུལ་བ་ད་ར་ཁེ་དང་། ནེའུ་སེན། ཚན་རིག་ལས་རིགས་ཀྱི་མཁས་དབང་
ཨོ་ལ་སེ་ཏོན། ཡང་། ཕོ་ལར་ཧྥེ་ཡ། པ་ཡེར། སྒྱུ་རྩལ་པ་ཝ་རེན་དང་། རོ་ནོའུ་སེ། ཝིའུ་སོན། ཝིའུ་
ཁེ། རྩོམ་རིག་པའི་ཁྲོད་ཤེས་རྒྱ་ཅན་གྱི་ཨེ་ཏི་སོན་དང་། ཐོ་མ་སེ། གར་ཐེ་སི་རྨེ་སེ། ཁ་ལ་རི་ཆེ། ཐ་
ནི་སེ་བཅས་བྱོན། ཧ་ཐོན་ཁེ་དང་། ཁ་རོ་ན་ཨེ་ཏ་ཝར་ཚི། མིའུ་ཧོ་ཐ་སོན་བཅས་ནི་རྒྱ་གར་དམག་
འཁྲུག་ཁྲོད་དཔའ་མཛངས་རྟུལ་ཕོད་ཀྱིས་ཕ་རོལ་པོ་ལས་རྣམ་པར་རྒྱལ་བའི་མཚན་སྙན་ཡོད་པ་
ཅན་འབའ་ཞིག་ལགས། དེ་དག་ནི་ཆོས་དཔོན་གྱི་ཕྱི་རབས་པ་ཤ་སྟག་གོ ། ཡང་རྒྱ་གར་གྱི་དབྱིན་
ཇི་སྟོབས་ལྡན་རྒྱལ་ཁབ་ནི་དབྱིན་ཇིའི་འབྱོར་འབྲིང་གྲལ་རིམ་གྱིས་དབང་དུ་བསྒྱུར་བའི་འབྲས་
བུར་འཁུམས་པས་ཁེ་ལི་ཧྥུ་དང་། ཝ་རེན་ཧ་སེ་ཐིང་སེའི་བུ་རབས་ཚ་རྒྱུད་བཟོ་པའི་ཁྱིམ་ནས་
འཁྲུངས་རུང་། ཚོང་ལས་ཀྱི་འཇོན་ནུས་ལ་སུ་ཡིས་ཀྱང་བསྙོན་མི་ནུས་པའོ།།
བཟོ་བཀོད་པ་ཨེ་ཏ་མུན་ཐ་པུར་ཁེ་དང་། སི་མེ་ཏོན། ས་ཐིར། འི་སེ་ཝེ་སེ། ལོག་ཚེ་ས་མ
སེ། ཧར་ཐ་ཝིག་ཁེ། ཏུ་རིང་བཅས་པའི་སྐྱེས་བུ་མིང་གྲགས་ཅན་འདི་དག་ཁྲིམས་རྩོད་པའི་ཕྱི་
རབས་པའོ། ། ཝེ་ལེམ་པུ་ལ་ཁེ་སེ་ཐོ་ནི་དར་གོས་ཚོང་པའི་རིགས་སུ་འཁྲུངས། མངལ་ནས་
མ་བཙས་གོང་ཡབ་གཤེགས་པའི་དྭ་ཕྲུག་ཅིག་ཀྱང་ངོ་།། ཆི་ཧྥ་ཏ་ནི་ཚོད་མ་ཚོང་ཁང་གི་ཁྱིམ་
དུ་འཁྲུངས། ཏེམ་གྱི་ཡབ་ནི་ཁོག་བཅོས་ཚན་ཁག་གི་སྨན་པ་དང་། པ་རོན་ཕེ་རུ་ཁ་ཡབ་ནི་
རྟ་ཆས་ཚོང་པ། རྡུལ་ཕྲན་ཕྲ་རབས་ཉི་ཉིའི  གསར་རྟོགས་པ་ལ་ཡར་ཐེའི་ཡབ་ནི་ལོན་ཏོན་
ཁྲིམས་རྩོད་ཁང་གི་གཞུང་ཞབས་པ། ཆུ་ཤུགས་འཕྲུལ་འཁོར་དང་། འབར་རྫས་གསར་གཏོད་
པ་ཝེ་ལེམ་ཨམ་སེ་ཀྲོང་ནི་ཁྲིམས་རྩོད་པའི་སྦྱོང་བརྡར་ཐེབས་མྱོང་། མིའུ་ཐོན་ནི་ལོན་ཏོན་གྱི་
བདེན་དཔང་པའི་ཕྲུ་གུ། པོབ་ནི་རས་ཚོང་པའི་ཕྲུ་གུ། དགེ་རྒན་ཆེ་མོ་ཝིའུ་སོན་ནི་ཡུལ་དེའི་
སྣམ་ཆས་ཚོང་པའི་ཕྲུ་གུ། མར་ཁེ་ལོ་ནི་ཨ་ཧྥེ་རི་ཀའི་སྤྱི་འདོམས་པ་གོང་མའི་ཕྲུ་གུ། ཁེ་ཚི་
ནི་སྨན་གཉེར་དཀའ་བཅུ་པའི་ཕྲུ་གུ། ཧོམ་ཁོ་ལེ་ཏ་ཧྥིའི་ཡབ་ནི་སྨན་གཉེར་བའི་དགེ་ཕྲུག་
ཡིན་པ་སོགས་ཕལ་པའི་རིགས་ལས་བྱོན་པ་ཤ་སྟག་གོ །རང་བྱུང་ཚན་རིག་གྲུབ་འབྲས་ནེའུ་
ཐིན་ལ་དོ་བའི་རི་ཆར་ཐེ་ཨ་ཝིང་ལ་ཆ་མཚོན་ན། ཐོག་མར་མཚོ་དམག་སློབ་གྲྭར་སློབ་གཉེར་
གནང་ཞིང་། ཚན་རིག་ཞིབ་འཇུག་དང་ངོ་བོའི་སྒོ་ནས་ཁ་ཁ་སོ་སོར་གྱེས་རུང་། མཐར་ཚན་
རིག་པ་གྲགས་ཅན་དུ་གྱུར།འདི་པའི་ཚན་རིག་ཤེས་བྱ་ཕལ་མོ་ཆེ་འཇོན་ཧུན་ཐེར་གྱི་མི་ཚེའི་
ཟིན་ཐོ་དཀར་ཆག་ཏུ་བསྒྲིགས་པ་ལས་ཐོབ་ཅིང་། དེ་དག་བསྡུ་སྒྲིག་དང་། འཚོལ་སྡུད་བྱ་བར་
ཁྱོན་མི་ལོ་བཅུ་ལ་དཀའ་བ་སྤྱད།
ནོར་གྱིས་དབུལ་བར་སྐྲག་རྒྱུ་ཅི།
ཕྱི་གླིང་དུ་སྐྱེས་བུ་སྒེར་གྱི་རྩོལ་བ་དང་ཤེས་རབ་ཀྱི་ཁོ་ལག་རྫོགས་ན། ཇི་སྲིད་ནོར་གྱིས་
དབུལ་རུང་། དེ་སྲིད་གཟི་བརྗིད་ཀྱི་དཔལ་དུ་རློམས་པའི་དཔེ་མཚོན་དབྱིན་ཇིའི་ལོ་རྒྱུས་ཐོག་
འཁོད་པ་ལས་ཆེས་མང་། སྒྱུ་རྩལ་ལས་རིགས་སུ་ཁ་ལོ་ཏེའི་ཡབ་ནི་སྒོ་ང་བག་ལེབ་བཟོ་མཁན་
དང་། ཆི་ཧྥ་ཏའི་ཡབ་ནི་མན་པའོ་བཟོ་མཁན། རོ་པེར་ཐའི་ཡབ་ནི་ཆུ་ཚོད་བཟོ་མཁན། མོ་ཏེ་
ནེའི་ཡབ་ནི་ཤིང་རྟ་འཁོར་ལོ་བཟོ་མི། ད་ཀོ་རའི་ཡབ་ནི་གླུ་གར་ཚོགས་པའི་རྒྱབ་ལྗོངས་རི་མོ་
འབྲི་མཁན་གྱི་ཚོན་རྩི་བ། ག་ལན་ཁར་ལེའི་ཡབ་ནི་ཤིང་མཁན། སི་ཁེ་ས་ཐེ་སེའི་ཡབ་ནི་རྫི་བོ།
ཡར་ཐ་ལེའི་ཡབ་ནི་གྲུ་པ། འདི་པར་ཆུང་དུས་ནས་གང་ཞིག་ལའང་སྡུག་རུས་དང་། གང་ཞིག་
ཀྱང་རྟོགས་འདོད་ཀྱི་གཤིས་རྒྱུད་བཟང་པོ་མངའ། སྤྱིར་དབུལ་དྲགས་ཏེ་ཁྱིམ་དུ་སྒྲོན་མེ་སྦར་
ཐབས་མེད་ཀྱང་། ཁྲོམ་གཞུང་གི་ལམ་སྒྲོན་དང་། མཆོད་ཁང་གི་ཁྱམས་རར་དཔེ་ཀློག་བྱས། དེ་
ལྟའི་སྙིང་རུས་ཀྱི་གཤིས་རྒྱུད་ནི་གང་དེ་མཁས་པར་འགྱུར་རྒྱུའི་རྐྱེན་དུ་གྱུར་ཏོ། ། གཏེར་རྫས་
རིག་པ་གྲགས་ཅན་ཧོར་ཡའི་ཡབ་ཀྱང་རས་འཐག་པ་དབུལ་པོ་ཞིག་གོ ། འཕྲུལ་ཆས་བཟོ་
བཀོད་པ་ཧུན་ཐེར་ཧྥུ་ར་ཡའི་ཡབ་ནི་མན་པའོ་བཟོ་མི། རྩིས་རིག་པ་འཇོ་སེན་ཧྥུ་རེ་ཡའི་ཡབ་
ནི་འཚེམ་བཟོ་བ། ཨར་ལས་བཟོ་བཀོད་པ་ཏུ་རན་ཏེའི་ཡབ་ནི་ཕེ་རིས་ཀྱི་ལྷམ་བཟོ་བ། རང་
བྱུང་ཚན་རིག་པ་ཁེ་སེ་ནའི་ཡབ་ནི་ཀོ་ལས་བཟོ་གྲྭའི་བཟོ་པའོ། ། འདི་པས་ཐམས་ཅད་ཀྱིས་
ཐེག་དཀའ་བའི་དཀའ་སྡུག་ལས་རྣམ་པར་རྒྱལ་ཏེ་གཡུར་ཟའི་གྲུབ་འབྲས་བླངས། སྤྱིར་ཕོངས་
པ་དང་། གཅོང་ནད། སེམས་སྡུག་གིས་གཙེས་རུང་། བློ་བརྟན་འགྱུར་མེད་སྒོས་བྱ་གཞག་ལམ་
དུ་ལྷོངས་པར་བྱས། གང་དེའི་སྐུ་ཚེ་གང་པོ་ནི"གང་ཞིག་བསམ་ཕོད་པ་དང་། སྒྲུབ་ཕོད་པའི་
སྐྱེས་བུ་དེས་མི་འགྲུབ་བྱ་བ་ཅི་ཡང་མེད"ཅེས་པའི་གནས་ལུགས་ལ་གསལ་ཁ་བསྒྲོན་པ་དང་
འདྲའོ། །ཕུ་ར་ལམ་གྱི་མི་ཚེའི་མྱོང་བརྒྱུད་ཀྱང་དེ་ལྟའི་རྗེས་སུ་མཐུན་པ་སྟེ། ལྟོ་གོས་ཕྱིད་ཙམ་
གྱི་བྱིས་པའི་ལོ་ཟླར་རྫི་བོ་བྱས། དེ་ནས་ཕེ་རིས་སུ་བྲོས་བྱོལ་གནང་། དཀའ་བ་ཁྱད་བསད་ཀྱིས་
མཐར་ན་ཝ་ལའི་སློབ་གླིང་དུ་སློབ་གཉེར་གྱི་སྐལ་བ་ཐོབ། གླ་པ་ཞིག་གི་ཐོབ་དང་གོ་ས་ལས་
མེད་རུང་། གོ་སྐབས་ཀྱི་གླགས་དང་བསྟུན་མཁས་པས་ཤེས་རིག་བང་མཛོད་ཀྱི་ལྡེ་མིག་ལག་ཏུ་
སོན། མཐར་དུས་སྐབས་དེའི་མིང་གྲགས་ཅན་གྱི་མཁས་པའི་དབང་པོར་གྱུར།
རྫས་འགྱུར་རིག་པ་ཝ་ཁ་ལིང་གི་ཡབ་ཡུམ་ནི་ཧྥ་རན་སིའི་སོ་ནམ་པའོ། ། འདི་པ་སློབ་
ཆུང་དུ་སློབ་གཉེར་གནང་སྐབས་འཚོ་བའི་མཐུན་རྐྱེན་ཞན་རུང་། ལོ་ན་ཕྲ་བའི་བྱིས་པ་བློ་
གྲོས་ཀྱི་རྩལ་ཁ་རྫོགས་པ་ཞིག་གོ ། དགེ་རྒན་ནས་ཀྱང་ཡར་སྐུལ་སྒོས་བརྩོན་སེམས་འཕེལ་
ཕྱིར"ཁ་ལིང་། སློབ་སྦྱོང་ཡག་པོ་བྱོས། ནམ་ཞིག་ཆོས་ཚོགས་ཀྱི་མཚན་ཞབས་པ་ལྟར་སྙན་
གྲགས་ཅན་གྱི་སྐྱེས་བུར་འགྱུར་ཐུབ”ཅེས་གསུངས་མྱོང་། དུས་ཕྱིས་སྨན་གཉེར་དཀའ་བཅུ་པ་
ཞིག་དང་ཕྲད།དེའི་གམ་དུ་སྨན་རྫས་ཐུམ་སྒྲིལ་གྱི་བྱ་བ་ལས། ཡིན་ཡང་སློབ་སྦྱོང་བྱ་རྒྱུའི་ཁོམ་
པ་མི་སྟེར་བས་ཕེ་རིས་སུ་རྡོག་ཐོན་གནང་། གནས་དེར་སྨན་རྫས་ཀྱི་ལས་སུ་རུང་བའི་གླ་པ་
བྱ་རྒྱུའི་འདོད་དོན་མ་སྨིན། དེ་ལྟར་འཁྱག་ལྟོགས་ཀྱིས་མནར་བའི་བྱིས་པ་ཆུང་ཆུང་དེ་ས་རུ་
འགྱེལ་ཅིང་། སྨན་ཁང་དུ་བགྲོད་པའི་ལམ་བར་དུ་ད་ནི་འཆི་བདག་གིས་ཞགས་པས་ཡོངས་སུ་
བཟུང་སོང་སྙམ། ནད་གེགས་ལས་ཐར་རྗེས་སླར་སྨན་གཉེར་དཀའ་བཅུ་པ་ཞིག་གིས་གླ་པར་
ཉར། མི་འགོར་བར་རྫས་འགྱུར་རིག་པ་གྲགས་ཅན་ཧྥུ་ཁ་རོ་ངོ་ཤེས་སུ་གྱུར། འདི་པའི་སྒེར་གྱི་
དྲུང་ཡིག་གི་ཐོབ་ཐང་ཡང་བཟུང་། དྷུ་ཁ་རོ་གཤེགས་རྗེས་གང་དེའི་རྫས་འགྱུར་བྱ་གཞག་གི་
རྒྱུན་བསྲིངས། སྤྱི་ལོ1892ལོར། གྲོས་ཚོགས་ཁང་གི་ཁོངས་མིར་བསྐོ་གཞག་བྱས་སོ། །
སྐྱེས་བུ་སྒེར་གྱི་རྩོལ་བས་ཐོབ་དང་གོ་ས་རྩོད་དགོས།
དབྱིན་ཇིར་རིམ་པ་དམའ་བའི་དམག་མི་མཐོ་རིམ་དམག་དཔོན་ཆེ་མོར་གོ་གནས་སྤར་
བའི་དཔེ་མཚོན་ཤིན་ཏུ་དཀོན་ནའང་། ཧྥ་རན་སིར་ཐེངས་དང་པོའི་གསར་བརྗེ་ནས་བཟུང་
དམག་མི་དཀྱུས་མ་དུ་མ་མཐོ་རིམ་དམག་དཔོན་ཆེ་མོར་གོ་གནས་སྤར། "སྐྱེས་བུ་འཇོན་ནུས་
ཅན་ལ་ཐོབ་དང་གོ་ས་སྟེར"བའི་སྲིད་ཇུས་དེས་ཕལ་མོ་ཆེར་དམིགས་བསལ་གྱི་གོ་གནས་
སྤར་བའི་སྐལ་བ་ཐོབ། བདག་ཅག་གི་གོ་གནས་སྤར་བའི་ལམ་ལུགས་ཀྱང་འདི་ལྟར་ཕྱོགས་
རིས་མེད་པ་དང་། ཀུན་ལ་ཕྱོགས་པ་ཞིག་ཡིན་དགོས།
ཧོར་ནེ་དང་། ཧུམ་པེ་ཐ། ཕེ་ཐེར་ག་རུ་བཅས་ཀྱིས་དམག་མིའི་ལས་གནས་ཐོག་མི་ཚེར་
རིན་ཐང་ལྡན་པའི་བྱ་གཞག་བསྒྲུབས། ཧོར་ནེ་གོང་མ་ཚང་གི་དམག་དཔུང་དུ་ཡོད་དུས་རྔུལ་
ལེན་འཚེམ་དྲུབ་མའི་བཟོ་རྩལ་ལ་ནང་བྱན་ཆུད་པས་ཁེ་སྤོགས་བཟང་། འདི་པས་ཁེ་བཟང་
རེག་པའི་དངུལ་གྱིས་དམག་དོན་ཚན་རིག་གི་དཔེ་ཆ་ཕོན་ཆེན་བླུས། ཧུམ་པེ་ཐ་གཞོན་ནུའི་
དུས་སུ་ཟ་འདྲེ་ཞིག་སྟེ། ལས་མེད་ལྟོ་མེད་ངང་མི་ཚེ་སྟོང་ཟད་དུ་བསྐྱལ། དགུང་ལོ་བཅུ་དྲུག་
ཏུ་སོན་དུས་ཕ་ཡུལ་དང་ཁ་བྲལ་ཏེ་སྔ་གཞུག་ཏུ་ཚོང་པ་དང་། བཟོ་པ། ཚོང་ཕྲུག་སོགས་
གནང་། སྤྱི་ལོ1972ལོར། དང་བླངས་དམག་ཏུ་ཞུགས། ལོ་ངོ་གཅིག་གི་རྗེས་སུ་མགྲོན་ཁང་གི་
སྦྱིན་བདག་ལ་གྱུར།
ཁ་ར་ཕེར་དང་། ར་ཧྥུ་ཝར། སུ་ས་ཐེ། ཧྥིག་ཐོར། ལན་ནེར་སེ། སུར་ཐ། མ་ས་ན། སན་
ས། ད་ར་ཁེ། མུ་ར་ཐ། ཨུ་གེ་ར། པ་སེ་ར་སེན་ཧོ་ན་བཅས་ནི་དམག་མིའོ། ། དེ་དག་ལས་ཁ་
ཅིག་གོ་གནས་སྤར་བ་མྱུར་ཞིང་། ཁ་ཅིག་གོ་གནས་སྤར་བ་འགོར། སན་སའི་ཡབ་ནི་ལྤགས་
ཆས་བཟོ་གྲྭའི་བཟོ་པའོ། ། འདི་པ་འཁྲབ་སྟོན་པ་ཞིག་ནས་དམག་མིར་ཞུགས། ལོ་གཅིག་
མ་འགོར་བར་ཧྲང་ཝེ་དམག་དཔོན་དུ་གྱུར། ཧྥིག་ཐོར་ནི་སྒྱོགས་མདེལ་དམག་མིའོ། ། འདི་
པས་གསར་བརྗེ་ཆེ་མོའི་སྔ་གཞུག་ཏུ་དམག་དཔུང་ནས་བྱོལ་རུང་། དུས་ཕྱིས་སླར་དམག་ཏུ་
ཞུགས། དཔའ་ཞིང་རྒོད་པའི་གཡུལ་འགྱེད་རྩལ་གྱིས་སྤྱི་འདོམས་པ་གཞོན་པར་གོ་གནས་
སྤར་བ་དང་སྦྲགས་བཀོད་འདོམས་པར་གྱུར། མུ་ར་ཐ་ནི་ཆང་མ་ཞིག་གི་ཕྲུ་གུའོ། །འདི་པ་རྟ་
རྫི་ནས་དམག་དཔུང་དུ་ཞུགས། སྤྱིར་སྒྲིག་ལམ་ལ་བརྩི་སྲུང་མ་བྱས་སྟབས་དམག་དཔུང་ནས་
ཕྱིར་བསྐྲད། སླར་དམག་ཏུ་ཞུགས་པས་ཧྲང་ཞའོ་དམག་དཔོན་དུ་གྱུར་ཅིང་། དགུང་ལོ་བཅོ་
བརྒྱད་དུ་སོན་དུས་དམག་སྡེ་ཆེན་པོར་ཞུགས་རྒྱུའི་སྐལ་བ་ཐོབ། གོ་གནས་ཀྱང་རིམ་བཞིན་
སྤར། དུས་ཕྱིས་ཁ་ར་ཕེར་གྱིས་གང་དེའི་དགེ་མཚན་གཟིགས་ཏེ"ངལ་དུབ་ལ་མི་སྐྲག་པའི་ཕོ་
རྒོད"ཅེས་བསྟོད་པ་ཆེར་མཛད། དགུང་ལོ་ཉི་ཤུ་རྩ་ལྔ་ལས་མ་སོན་རུང་མཐར་ཧྲང་ཝེ་དམག་
དཔོན་དུ་གྱུར། སུར་ཐ་དམག་མིར་ཞུགས་པའི་མི་ལོ་དྲུག་གི་རྗེས་དམག་མི་རིམ་པ་བཞི་པར་
གྱུར། ཡིན་ཡང་མ་ས་ན་དང་བལྟོས་ན་གོ་གནས་སྤར་བ་མྱུར་བ་སྟེ། མ་ས་ན་མི་ལོ་བཅུ་བཞིའི་
རྗེས་གཞི་ནས་དམག་མི་རིམ་པ་བཞི་པར་གྱུར་པ་ཙམ་དང་། རིམ་བཞིན་ཧྲང་ཞའོ་དམག་
དཔོན་དང་། ཧྲི་དཔོན། སི་ལིང་སོགས་སུ་གྱུར་པའོ། །དུས་རབས་འདིའི་ཧྥ་རན་སིའི་དམག་
དཔུང་དུའང་དེ་ལྟའི་གོ་གནས་སྤར་སྲོལ་མཆིས་པ་སྟེ། ཆར་ཁ་ནེར་སྤྱི་ལོ1914ལོར་གོང་མའི་
སྐུ་བཅར་སྲུང་དམག་མ་བྱས་གོང་རིམ་པ་གཉིས་པའི་དམག་མི་ཙམ་མོ། ། པོ་གེར་ཨར་ཐེ་
དམག་མིར་ལོ་བཞི་ཞུགས་པའི་རྗེས་གཞི་ནས་དམག་དཔོན་དུ་གྱུར། ད་ལྟའི་རྒྱལ་སྲུང་པུའི་
པུའུ་ཀྲང་གནང་བཞིན་པའི་དམག་དཔོན་ཆེ་མོ་ལིང་ཐོན་ལ་ཆ་མཚོན་ན། དམག་དཔུང་དུ་
ཞུགས་མགོར་དམག་རྔ་བརྡུང་མཁན་ཞིག་ལགས། ཕོ་བྲང་ཧྥན་སིར་མཆིས་པའི་སྐུ་པར་དེ་ནི་
དགོད་བྲོ་བ་ཞིག་སྟེ། ལག་གཅིག་རྔ་སྟེང་དུ་བཞག་པའི་བྱིས་པ་ཆུང་ཆུང་ཞིག་གོ །ཟེར་སྒྲོས་
སུ་དེ་ནི་གང་ཉིད་ཀྱིས་བསམ་བཀོད་གནང་བ་ཞིག་ཡིན་སྐད། གོང་སྨོས་ཀྱི་དཔེ་མཚོན་ལས་
ཧྥ་རན་སིའི་དམག་མིར་སེམས་རྩ་འཁོལ་པོས་དམག་དཔུང་དུ་ཞུགས་རྒྱུར་ཡར་སྐུལ་ཐེབས་
ཤིང་། དམག་མི་གང་ཞིག་ཡིན་རུང་མཐར་དམག་དཔོན་དུ་འགྱུར་སྙམ་པའི་ཡིད་ཆེས་ཀྱི་
སྤོབས་པ་ཡང་བསྩལ་བ་དེ་མཚོན་ཡོད།
རྒྱལ་ཁབ་གང་ཞིག་ཏུའང་ཐོབ་དང་གོ་ས་དམན་པའི་སྐྱེས་བུ་གང་དེས་རང་རྩོལ་དང་།
སྙིང་རུས་ལ་བརྟེན་ན་སྤྱི་ཚོགས་ལ་སྨན་ཞིང་། ཐོབ་དང་གོ་ས་ཡོད་པ་ཅན་གྱི་མིག་ལྟོས་བཟང་
པོའི་ཡུལ་དུ་འགྱུར་ངེས། ཚུལ་དེ་ལྟ་བུ་སྤྱིར་ཕལ་མོ་ཆེའི་སྣང་བར་རྒྱུན་འབྱམས་སུ་སོང་མོད།
རྩ་བ་ནི་འཕྲད་ངེས་པའི་སྡུག་བསྔལ་དང་། གེགས་བར་ནི་སྐྱེས་བུ་གང་ཞིག་གི་ལེགས་འགྲུབ་
ཀྱི་རྐྱེན་དུ་གྱུར་ཡོད་པ་དེའོ། །དེ་ནི་ཡིན་ངེས་པ་སྟེ། དབྱིན་ཇིའི་གྲོས་ཚོགས་ཁང་གི་ཚོགས་
མི་ཕལ་མོ་ཆེ་ནི་བདག་ཉིད་ཀྱི་རྩོལ་བས་གཡུར་ཟའི་འབྲས་བུ་བཞེས་མཁན་ཤ་སྟག་གོ །འདི་
པ་ཚོར་བྱ་བ་གང་ཞིག་ལས་རུང་། རྩོལ་བ་ལྡབ་བརྒྱར་བསྐྱེད་པའི་རང་གཤིས་བཟང་པོ་མངའ།
སྤྱིར་རང་རྒྱལ་ཁབ་ཀྱི་ཁྲིམས་འཛུགས་རྩ་དོན་ནི་སྐྱེས་བུ་ཐམས་ཅད་འདྲ་མཉམ་ཡིན་པར་
ཕྱོགས་པས་མི་འགོར་བར་དེ་དག་གྲོས་ཚོགས་སུ་ཞུགས་ཐུབ་ངེས། ཉེ་ཆར་གྲོས་ཚོགས་འོག་
མའི་ཚོགས་མི་འཇོ་སེ་པུ་ལོག་སུ་ཐེན་གྱིས་ཆུ་ཚོད་བཅུ་ལྷག་གི་ཁྲིམས་དོན་གྲོས་གཞིའི་ཁྲོད་
གདུང་སེམས་མཉམ་སྐྱེས་ཀྱིས་སྲིན་བལ་བཟོ་གྲྭའི་བྱིས་པ་གླ་པས་མྱངས་དང་མྱོང་བཞིན་
པའི་ངལ་དུབ་དང་། དཀའ་སྡུག་ཞིབ་གླེང་གནང་ཞིང་། གང་ཉིད་ལྟ་བུའི་རིམ་གྲས་དམའ་
བའི་མི་སེར་གྱི་འཚོ་བར་ཅི་ནས་ཀྱང་མཐུན་རྐྱེན་བསྐྲུན་དགོས་པའི་རང་སྒེར་གྱི་ལྟ་ཚུལ་
ཡང་གླེང་། སྐབས་དེའི་ཐལ་མོའི་རྡེབ་སྒྲའི་ཁྲོད་སྐུ་ཞབས་འཇེམ་སེ་རྒེ་རེམ་ཡར་བཞེངས་
ཏེ"བདག་གིས་གང་ཉིད་ཅི་ཡིན་མ་རྟོགས་མོད། གང་ཉིད་ལྟ་བུའི་སྐྱེ་ཁུངས་དམན་པའི་སྐྱེས་
བུ་ཞིག་གྲོས་ཚོགས་ཁང་གི་ཚོགས་མིར་གྱུར་པ་ནི་འོས་སུ་མཆིས། དེས་བདག་ལ་སྤོབས་པ་
བསྩལ་བྱུང"ཞེས་ཡིད་དང་བས་གསུངས། སྤྱིར་སྐྱེ་ཁུངས་དམན་པའི་སྐྱེས་བུ་ཞིག་དབྱིན་ཇིའི་
སྐུ་དྲག་གི་རྒྱུད་པ་དང་སྟན་ཐོག་གཅིག་ཏུ་རྒྱལ་དོན་ལ་བགྲོ་གླེང་བྱ་ཚུལ་འདི་ནི་གཟི་བརྗིད་
ཅན་ནོ། །
སྐུ་ཞབས་ཧྥོ་ཁུ་སེར་ཡང་གང་ཉིད་ཀྱི་ལོ་རྒྱུས་སྲོང་པོར་སྨྲ་བའི་ཐུགས་གཤིས་མངའ།
ཅི་ལྟར་ཡང་ཚོགས་མི་ཕལ་མོ་ཆེའི་སྐྱེ་ཁུངས་དེ་འདྲའི་ལེགས་པོ་ཞིག་མིན། ལིན་ཏ་སེ་ནི་
མིང་དུ་གྲགས་པའི་གྲུ་བདག་ཡིན། ཉེ་ཆར་གྲོས་ཚོགས་ཁང་གི་ཚོགས་མིར་གྱུར། འདི་པས་
འགྲན་འདེམས་ཀྱི་གནས་སྐབས་སུ་ཆབ་སྲིད་འགྲན་རྩོད་པའི་ཚུར་རྒོལ་ལས་གཡོལ་ཕྱིར་
གཏམ་རྒྱུད་འདི་འདྲ་ཞིག་གསུངས་མྱོང་བ་སྟེ། གང་ཉིད་ནི་དྭ་ཕྲུག་ཁང་དུ་དགུང་ལོ་བཅུ་བཞི་
བར་བཞུགས། དེ་ནས་ཞལ་གྱེས་ཏེ་ཕྱོགས་སུ་ཐོན། སྐབས་དེར་ལམ་གླ་ཡང་སྤྲད་རྒྱུ་མེད་པའི་
གནས་སུ་གྱར། གྲུ་དཔོན་སེམས་བཟང་ཞིག་གིས་གྲུ་གཟིངས་ཐོག་བྱ་བ་ལས་སུ་བཅུག་སྟེ་གྲུ་
གླ་འཐུས་པ་བྱ་རྒྱུར་ཁ་འཆམ། དེ་ལྟར་རྡོ་སོལ་བསྲེགས་ཁང་དུ་ཉིན་ལྟར་རྡོ་སོལ་དབོར་འདྲེན་
གྱི་ལས་སུ་བྲེལ། ཡུལ་ཕྱོགས་དེར་བསླེབས་རྗེས་བྱ་བ་ལས་རྒྱུ་མ་རྙེད་པའི་ཉི་མ་ཞེ་དགུའི་རིང་
སྤྱིལ་བུའི་ནང་བཞུགས་ཤིང་། ལུས་སྟེང་དུ་དངུལ་སྐར་མ་གཅིག་ཀྱང་མེད་པར་ལུས། མཐར་
རྒྱ་གར་གྱི་ཚོང་འགྲུལ་གྲུ་གཟིངས་ཤིག་ནས་འཚོ་རྟེན་གྱི་གཞི་མ་རྙེད། ཐོག་མར་གྲུ་གཡོག་གི་
ལས་སུ་ཞུགས། དེ་ནས་རང་གི་འཇོན་ནུས་ཁྱད་པར་ཅན་ལས་དགུང་ལོ་བཅུ་དགུར་མ་སོན་
གོང་གྲུ་དཔོན་དུ་གྱུར། དགུང་ལོ་ཉི་ཤུ་རྩ་གསུམ་དུ་སོན་དུས་གྲུ་ཁར་བྱ་བ་ལས་ཤིང་། གནས་དེར་
གང་ཉིད་ཀྱི་ཐུགས་དོན་འདོད་ཐོག་ཏུ་སྨིན་པ་སོགས་མདོར་ན"བདག་ལ་གཡུར་ཟའི་འབྲས་
བུ་ཐོབ་བྱུང"ཞེས་དང་། "ཐམས་ཅད་ནི་བདག་གིས་རང་རྩོལ་དཔྱིས་ཕྱིན་པས་བྱ་བ་ལས་པའི་
མི་གཤིས་ཀྱི་རྩ་དོན་རྒྱུན་འཁྱོངས་བྱས་པའི་འབྲས་བུའོ"ཞེས་གསུངས་སོ། །
ཚོགས་མི་ཝེ་ལེམ་ཅེ་ཁི་སིན་གྱི་མི་ཚེའི་བྱུང་རབས་ཀྱང་ངལ་དུབ་ཀྱི་རང་བཞིན་ལས་
མ་འདས། ཡབ་ནི་ཕྱི་བཅོས་ཚན་ཁག་གི་སྨན་པའོ། །དགུང་ལོ་ཆུང་དུས་ཡབ་འདས། འདི་
པ་ནི་ཤུལ་དུ་ལུས་པའི་ཕུ་ནུ་མིང་སྲིང་བཅུ་གཅིག་ཁྲོད་ཀྱི་ཨང་བདུན་པ་དེའོ། །སྤྱིར་ཡབ་སྐུ་
འཚོ་གཞེས་དུས་སློབ་གསོ་ལེགས་པོ་མ་ཐོབ་པའི་བྱིས་པ་དེ་དག་འཚོ་བར་ཁ་གཏོད་དགོས་
བྱུང་བས་དགུང་ལོ་བཅུ་གཉིས་ཀྱང་མ་སོན་པའི་གང་ཉིད་སློབ་གཉེར་གྱི་མཚམས་མི་འཇོག་
ཀ་མེད་དུ་གྱུར། དེ་ལྟར་གྲུ་གཟིངས་ཤིག་ཏུ་ཞོགས་སྔ་ལངས་དང་། དགོང་ཕྱི་ཉལ་གྱིས་གླ་པ་
གནང་། ཐེངས་ཤིག་སྦྱིན་བདག་ན་བའི་གླགས་དང་བསྟུན་ཏེ་རྩིས་ཁང་དུ་བྱ་བ་ལས་རྒྱུ་རྙེད།
དེ་ནས་བཟུང་དཔེ་ཆ་ལྟ་ཀློག་གི་སྐལ་བ་ཐོབ་པས་སྒྲོན་མེའི་འོག་ཏུ་སྐོམ་པ་ཆུ་འདོད་ལྟར
《པིར་ཐན་ནི་ཡའི་ཤེས་བྱ་ཀུན་ཁྱབ་ཆེ་མོ》 ཡི་ཤོག་དྲིལ་ཀ་ནས་ཤོག་དྲིལ་ཨ་བར་གྱི་གཞུང་
ཆ་ཚང་གཟིགས། ཕྱིས་སུ་རྩོལ་བ་ཆེན་པོས་ཚོང་དོན་ཐོག་སེམས་ནུས་བཏོན། མཐར་གྲུབ་
འབྲས་རླབས་ཆེན་ཐོབ་སྟེ་འཛམ་གླིང་ཚོང་དོན་མཚོ་འགྲུལ་གྱི་བདག་པོར་གྱུར་ཏོ། །
རི་ཆར་ཐེ་ཁོ་པོ་ཐེའི་སྐྱེ་ཁུངས་ཀྱང་ཞན། ཡབ་ནི་ཞིང་བདག་ཅིག་གོ ། འདི་པ་སྐུ་ན་
ཕྲ་བའི་དུས་ལོན་ཏོན་གྱི་ལྕགས་ཆས་ཁང་ཞིག་གི་དགེ་ཕྲུག་ཏུ་མངགས། གནས་དེར་ལས་
ལ་བརྩོན་ཞིང་། ཀུན་སྤྱོད་བཟང་བ། སློབ་གཉེར་གྱི་འདུན་པ་དྲག་པའི་ནར་མའི་སྤྱོད་པ་
བསྐྱངས། སྦྱིན་བདག་ནས་ལས་ཀར་འཐུས་ཤོར་ཡོང་དོགས་ཀྱིས་དཔེ་ཆ་བལྟར་མ་བཅུག མ་
བསམས་སར་འདི་པས་དཔེ་ཆ་ཕོན་ཆེན་གཟིགས་ཤིང་། ཡོན་ཏན་ཕུན་སུམ་ཚོགས་པོ་ཐུགས་
སུ་ཆུད་པར་མཛད། དེའི་དབང་གིས། སྤྱོད་ཡོན་གཉིས་ལྡན་གྱི་གང་ཉིད་ཚོང་དཔོན་གྱི་གོ་
གནས་སུ་སྤར།ཚོང་དོན་གྱི་འབྲེལ་བ་རྒྱ་ཆེར་སྤེལ་ཅིང་། རང་སྒེར་གྱི་རས་ཁྲའི་བཟོ་གྲྭ་ཞིག་
ཀྱང་གཉེར། དུས་མཚུངས་མང་ཚོགས་ཀྱི་ལས་དོན་ལ་དོ་ཁུར་གནང་ཞིང་། ལྷག་པར་དུ་མང་
ཚོགས་ཀྱི་སློབ་གསོར་དོ་ཁུར་ཤུགས་ཆེར་མཛད། དུས་ཕྱིས་བཟའ་འབྲུའི་ཁྲིམས་དོན་འཐེན་
རྒྱུའི་ལོ་རྒྱུས་རང་བཞིན་གྱི་འགན་འཁྲི་ཕྲག་ཏུ་བཞེས། ཟེར་སྒྲོས་སུ་བྱ་གཞག་དེ་ལེགས་
འགྲུབ་ཕྱིར་གང་ཉིད་ཀྱི་སྐུ་ཚེ་གང་པོའི་སེམས་ནུས་ཡོད་ཚད་དང་། རྒྱུ་ནོར་ཡོད་ཚད་ཕུལ་
སྐད། འདིར་སྨྲ་བར་སྤོབས་པ་གཞན་ཞིག་ནི་གང་དེའི་གཏམ་བཤད་ཀྱི་བྱུང་བ་སྟེ། འདི་པས་
མང་ཚོགས་ཁྲོད་དུ་སྤེལ་བའི་གཏམ་བཤད་ལ་ཕམ་ཁ་ཐོག་མ་ཉོས་པ་དེའོ། ། ཡིན་ཡང་སྙིང་
རུས་དང་། རྩོལ་བར་བརྟེན་ཏེ་སྦྱངས་པ་དཔྱིས་ཕྱིན་པ་གནང་བས་མཐར་བློ་འགུག་ནུས་པ་
དང་། བག་ཆགས་ཟབ་མོ་འཇོག་ནུས་པའི་མང་ཚོགས་ཀྱི་གཏམ་བཤད་པ་ཞིག་ཏུ་གྱུར། སྤྱིར་
གང་དེའི་གཏམ་བཤད་ཀྱི་ལུང་འདྲེན་དུ་མང་ཚོགས་ཀྱི་ལས་དོན་དང་འབྲེལ་བ་སྤུ་ཙམ་མེད་
པའི་གསུང་ཚིག་ཀྱང་དྲངས་མྱོང་། དེ་ལ་ཧྥ་རན་སིའི་གཞུང་ཚབ་ཆེ་མོ་ར་ཡེན་ལེ་སེས་གདེང་
འཇོག་གནང་དོན་རང་གི་མྱོང་བ་གཞན་ལ་བསྒོ་མཁན་གང་དེ་ནི་ཤེས་རབ་དང་། སྙིང་རུས།
རྩོལ་བ་གཞན་ལས་བླ་ན་འཕགས་པ་ཞིག་གོ །སྤྱིར་རིམ་གྲས་དམའ་བར་འཚོ་ཞིང་གཞེས་
པའི་སྐྱེས་བུའི་ཚོགས་ཇི་ལྟར་བྱས་ཏེ་བདག་ཉིད་ཀྱི་སྙིང་རུས་དང་། རྩོལ་བ་དཔྱིས་ཕྱིན་པར་
བརྟེན་ཏེ་ཐམས་ཅད་ཀྱི་བསྟོད་ཡུལ་དང་། ཁས་ལེན་གྱི་ཡུལ་དུ་གྱུར་པ། སྤྱི་ཚོགས་ཀྱི་ཐོབ་
དང་གོ་སའང་རྩོད་ནུས་པའི་དཔེ་མཚོན་རིགས་འདི་དབྱིན་ཇི་བའི་ཀུན་སྤྱོད་བཟང་པོའི་དཔེ་
སྟོན་དུ་འོས་སོ"ཞེས་བསྔགས་པ་མཛད་དོ། །
གོང་སྨོས་ཀྱི་དཔེ་མཚོན་ཕལ་མོ་ཆེས་གནས་ལུགས་འདི་འདྲ་ཞིག་སྟོན་ནུས་པ་སྟེ།
སྐྱེས་བུ་གང་ཞིག་མིང་གྲགས་ཅན་དུ་གྱུར་པ་ནི་གང་དེའི་སྙིང་རུས་དང་། རྩོལ་བས་ཐོབ་པ་
ལས། མེད་བཞིན་སྣང་བའི་འཇིག་རྟེན་བྱེད་པོས་བསྩལ་བའི་གནང་བ་མིན། སྐྱེས་བུ་སྒྱིད་
ལུག་པར་ནི་དེ་བས་ཀྱང་མིན། དེ་ནི་བདག་ཉིད་ཀྱི་རྩོལ་བ་དང་། ཤེས་རབ་ལས་ཐོབ་པའི་
གཡུར་ཟའི་འབྲས་བུ་ཁོ་ནར་འཁུམས་པའོ། །དེས་ན་ལོངས་སྤྱོད་འཛོམས་ཤིང་། ཁེ་གྲགས་
ཀྱི་དཔལ་དུ་འཁོད་པའི་ཕྱུག་པོའི་བུས་ཀྱང་རང་གི་རྩོལ་བས་མངོན་འགྱུར་བྱ་དགོས། གང་
ལགས་ཤེ་ན། ནོར་ལོངས་སྤྱོད་མེས་རབས་ཀྱིས་སྩོལ་སྲིད་མོད། ནོར་གྱི་མཆོག་ཏུ་གྱུར་པའི་
ཤེས་རབ་ནི་རང་གི་ཐོས་པས་འཚོལ་དགོས་པས་སོ། ། སྐྱེས་བུ་ཞིག་ནོར་གྱིས་བྲན་དུ་བཀོལ་
ཆོག་རུང་། གང་དེའི་ཤེས་རབ་བྲན་དུ་བཀོལ་ཐབས་དབེན་པ་ཆོས་ཉིད་ཀྱིས་ཞིག་མི་ཐུབ་པས་
ཀྱང་རྟོགས་ནུས། དོན་དམ་དུ་ཕྱུག་པོ་ནོར་གྱི་བདག་པོ་དང་། ཕོངས་པ་ལྟོགས་པས་མནར་བའི་
སྐྱེས་བུ་གང་ཞིག་ཡིན་རུང་། བདག་ཉིད་ཀྱི་རྩོལ་བས་མི་ཚེ་དོན་ཡོད་དུ་གཉེར་རྒྱུ་ནི་འཚོ་
གནས་ཀྱི་མ་མཐའི་ཆ་རྐྱེན་ནོ། །
སོས་དལ་དང་རྒྱས་སྤྲོས་ཀྱིས་སྐྱེས་བུའི་
འདུན་པ་ཉམས་སྲིད།
སྐྱེས་བུ་ཞིག་མཁྱེན་བརྩེ་ནུས་གསུམ་གྱི་བདག་པོ་དང་། སྤྱི་ཚོགས་ལ་སྨན་པའི་བྱེད་
པོར་འགྱུར་རྒྱུའི་རྒྱུ་ནི་གང་དེར་ལོངས་སྤྱོད་འཛོམས་ཤིང་། སོལ་དལ་ཅན་གྱི་འཚོ་བའི་མཐུན་
རྐྱེན་ལ་རག་ལས་མེད། སྤྱིར་འཇིག་རྟེན་འདིར་ཐོབ་དང་གོ་ས་དམན་པའི་སྐྱེས་བུ་དེ་དག་གི་
སོས་ལེགས་སྐྱེས་ཀྱི་ཆ་སྟོང་ན། འགྲོ་བ་མིའི་རིགས་ད་ལྟའི་བདེ་བར་ལོངས་སྤྱོད་བྱ་མི་བཏུབ།
དལ་དང་རྒྱས་སྤྲོས་ཀྱིས་སྐྱེས་བུ་ཞིག་དཀའ་ངལ་དང་། གེགས་བར་ལ་ཕྲད་དུས་དེ་ལས་རྣམ་
པར་རྒྱལ་རྒྱུའི་དཔའ་སྤོབས་དང་། རྩོལ་བ་ཉམས་ཤིང་། མཐར་གཉོམ་ཆུང་ནུས་མེད་ཅན་དུ་
གྱུར་འགྲོ། ནོར་གྱིས་ཕོངས་པ་ནི་ཆག་སྒོའི་རྐྱེན་ངན་མིན། ལྡོག་སྟེ་བདག་ཉིད་ཀྱི་རྩོལ་བའི་
འདུ་ཤེས་ཡར་བསྐྱེད་ཀྱི་རྐྱེན་དང་། འཚོ་བར་ཁ་གཏད་རྒྱུའི་སྒུལ་ཤུགས་སུ་འགྱུར་ཐུབ། མ་
གཞིར་ཕལ་མོ་ཆེས་སོས་དལ་དང་རྒྱས་སྤྲོས་ཀྱིས་མི་ཚེ་སྟོང་ཟད་དུ་གཏོང་མོད། འདུ་ཤེས་དང་
ཕུགས་བསམ་ཡོད་པ་ཅན་གྱི་སྐྱེས་བུ་ནི་དེ་ལྟར་མིན་པར་བདག་ཉིད་ཀྱི་རྩོལ་བས་གྲུབ་འབྲས་
གཏོད་མཁན་ཤ་སྟག་གོ །དེ་ལ་པ་ཁོན་ནས"སྐྱེས་བུ་ཕལ་མོ་ཆེས་རྒྱུ་ནོར་དང་། རྩོལ་བར་ངེས་
ཤེས་ལེགས་པོ་འདྲོངས་མེད། ཚུལ་དེ་ནི་རྒྱུ་ནོར་ནི་ཐམས་ཅད་དབང་དུ་བསྒྱུར་བའི་བྱེད་པོ་
དང་། སྐྱེས་བུའི་རྩོལ་བ་ནི་གཉོམ་ཆུང་ནུས་མེད་དུ་ངོས་བཟུང་བས་སོ"ཞེས་གསུངས། སྤྱིར་
བདག་ཉིད་ཀྱི་རྩོལ་བས་སྐྱེས་བུ་ཞིག་གིས་ཇི་ལྟར་བྱས་ཏེ་རང་ཁ་རང་གསོ་དང་། ཡིན་ལུགས་
ཚུལ་ལྡན། དེ་བཞིན་མི་ཚེའི་རིན་ཐང་ལ་གོ་བ་ལོན་ཏེ་རང་འགན་ཧུར་གྱིས་བཞེས་པའི་སྐྱེས་
བུ་ནི་བདག་གི་རྩོལ་བའི་འབྲས་བུ་ལོངས་སྤྱོད་མཁན་དུ་ཡང་འགྱུར་ཐུབ།
ནོར་གྱིས་ཕྱུག་ཅིང་སྒྱིད་ལུག་པ་མིན་པ།
ཕལ་མོ་ཆེར་ཕོངས་པ་ནས་འབྱོར་པས་ཕྱུག་རྗེས་བག་མེད་ལོངས་སྤྱོད་ཀྱི་བདེ་བར་
རོལ་ཅིང་། བདག་ཉིད་ཚུལ་འཆལ་དང་། སྒྱིད་ལུག་རྣམ་གཡེང་གིས་མི་ཚེ་འདའ་བའི་ཁྱད་
ཆོས་ལྡན། འདི་ནི་མིའི་གཉུག་གཤིས་ལས་མ་འདས། དེའི་དབང་གིས། ཕྱུག་པོའི་རིགས་ལ་
བརྐམ་ཆགས་ཀྱི་ཞེན་བློ་གསར་དུ་སྐྱེ་བ་མེད་པས་བག་མེད་ལོངས་སྤྱོད་ཀྱིས་བདག་ཉིད་ཚུལ་
འཆལ་ལམ་དུ་འཕྱན་པ་ཉུང་། དེ་དག་གིས་ལོངས་སྤྱོད་རྩ་བར་འཛིན་མོད། རང་རྩོལ་ཆེན་
པོས་མི་རབས་ཤིག་གི་སྤྱི་ཚོགས་ཀྱི་བྱ་གཞག་གཉེར་ཐུབ་པ་སྟེ། དབྱིན་ཇིའི་སྐུ་དྲག་རྒྱུད་པ་
ཚོས་རྩེད་འཇོས་དུས་མི་བདའ་བ་མི་སྲིད་ཅིང་། ངོ་ཚའི་ཡུལ་དུའང་མི་འཛིན་མོད། རྒྱལ་དོན་
ཐེག་ནུས་ཤིང་། རང་གི་འཇོན་ནུས་ལས་བརྒལ་བའི་ལེགས་སྐྱེས་ཕུལ་བ་ལྟར་རོ། ། དེ་ཡང་
དམག་དཔོན་ཆེ་མོ་ཞིག་གིས་དམག་དཔུང་དང་ལྷན་ཅིག་འདམ་རྫབ་ཀྱི་ལམ་ཆུང་ཞིག་བགྲོད་
སྐབས་སྤོབས་པ་ཆེན་པོས"བདག་ཅག་གིས་ལོ་འཁོར་མོ་གཅིག་ཏུ་བསྐྲུན་པའི་རིན་ཐང་ནི་ལི་
ར༠ཆིག་ཁྲི་ལྔ་སྟོང་ལས་ལྷག"ཅེས་གསུངས་པ་ལྟར་སེ་ཝ་སེ་ཐོ་པོ་འར་འབྲོག་སྟོང་གི་རི་ཟོམ་
དང་། རྒྱ་གར་ཚ་ཁུལ་ནི་དུས་རབས་འདིའི་ཆེས་བླ་ན་འཕགས་པའི་སྐུ་དྲག་ཚོས་རང་སྲོག་
བློས་གཏོང་གི་ལེགས་སྐྱེས་ཆའི་སྙིང་སྟོབས་ཀྱི་མཚོན་བྱེད་དོ། ། རྒྱ་ཆེའི་སྐུ་དྲག་འབྱོར་ལྡན
པའི་དཔའ་རྟུལ་དང་། དམག་མི་ཚོས་མེས་རྒྱལ་ལ་དྲིན་གཟོའི་ཕྱིར་གནས་གང་ཞིག་ཏུའང་
སྲོག་བསྡོས་ཀྱི་གཡུལ་འགྱེད་ལས་སུ་ཞུགས། ཁ་ཅིག་ནི་གཡུལ་དུ་རང་སྲོག་ཀྱང་ཤོར། དེ་ལྟའི་
ཚུལ་གྱིས་རིན་བྲལ་གྱི་ཚེ་སྲོག་དགེ་མཚན་འབུམ་གྱིས་ཕྱུག་པར་བྱས་སོ། །
མཚན་ཉིད་རིག་པ་དང་། ཚན་རིག་ཁྱབ་ཁོངས་སུ་སྐུ་དྲག་ཚོས་ཕུལ་བའི་ལེགས་སྐྱེས་
ཀྱི་ཆ་གཞན་དྲིང་མི་འཇོག་པ་སྟེ། དེང་རབས་མཚན་ཉིད་རིག་པའི་ཕ་མེས་གྲགས་ཅན་པ་
ཁོན་དང་། ཚན་རིག་བྱ་གཞག་གི་མཁས་པ་ཝ་སེ་སི་ཐེ་དང་། པོ་ཡེ། ཁར་ཧྥི་ཐེ། ཐའུ་པོ་ཐེ།
ལིན་ན་ཇི་བཞིན་ནོ། ། ལིན་ན་ནི་དུས་རབས་འདིའི་མིང་དུ་གྲགས་པའི་སྐུ་དྲག་རྒྱུད་པའི་
འཕྲུལ་ཆས་བཟོ་བཀོད་པ་དང་། ཆོ་འབྲང་རིགས་རུས་མཐོ་བའི་གསར་གཏོད་པ་ཞིག་ཡིན་
ཟེར་ཆོག ཟེར་སྒྲོས་སུ་འདི་པའི་སྐུ་དྲག་གི་གོ་མིང་ལ་རྒྱུས་མངའ་མེད་པའི་སྦྱིན་བདག་ཅིག་
གིས་གང་དེའི་འཕྲུལ་ཆས་ཀྱི་ཤེས་བྱ་ཕུན་སུམ་ཚོགས་པ་རྐྱེན་ལ་བཏགས་ཏེ་བཟོ་པའི་འགོ་
གཙོ་བྱ་དགོས་པར་བཙན་གྱིས་སྐུལ་སྐད། ཅི་ལྟར་ཡང་གང་ཉིད་ཀྱིས་སྒྲིག་བཟོ་གནང་བའི་
ལིན་ནའི་གློག་འཕྲིན་ནི་སྔར་ནས་ད་བར་གྱི་དཔྱད་ཆས་དམིགས་བསལ་ཅན་ཞིག་ཏུ་འདོད།
ཁྱད་པར་དུ་སྐུ་དྲག་ཚོའི་ཁྱད་ཡོན་མངོན་ཡུལ་ནི་ཆབ་སྲིད་དང་། རྩོམ་རིག་གི་ཁྱབ་
ཁོངས་སུ་ཡིན། དེ་ཡང་བྱ་གཞག་གཞན་དང་འདྲ་བར་གྲུབ་འབྲས་ཕུལ་བྱུང་ཅན་ནི་རང་རྩོལ་
དཔྱིས་ཕྱིན་པར་བརྟེན་ནས་ཐོབ་པ་ཤ་སྟག་གོ ། དབུ་བཞུགས་བློན་ཆེན་དང་། གྲོས་ཚོགས་
འགོ་པའི་ཕྱག་ལས་ནི་ཆེས་རྙོག་འཛིང་ཅན་ཏེ། པམ་མོ་སེ་ཏོན་དང་། ཏར་པེ། རུ་སེ་ཡ། དེ་སེ་
རེའུ། ག་ལོག་སེ་ཐེར་ཇི་བཞིན་ནོ། ། འདི་པ་ཚོར་ཁྲིམས་ལས་ཆུ་ཚོད་བཅུ་ཅན་གྱི་ལས་ཀའི་
ལམ་ལུགས་གཏན་འབེབས་བྱས་པའི་དབང་ཆ་ལྡན་རུང་། ནམ་རྒྱུན་པར་ལས་སྣོན་གྱི་ངལ་
བ་ཧུར་གྱིས་བཞེས། ཁྱད་པར་དུ་གྲོས་ཚོགས་ཀྱི་ལས་བྲེལ་ཆེ་སྒང་དུ་ཉིན་མཚན་བལྟོས་མེད་
ཀྱིས་ཕྱག་ལས་གནང་བའོ། ། བྱེ་བྲག་ཏུ་རོ་པེར་ཐ་ཐེ་ཕེའུ་ནི་དཔེ་མཚོན་ཅན་ཏེ། གང་དེ་ནི་
ཀླད་རྩོལ་གཉེར་མཁན་ཞིག་ཡིན། དེ་ལྟར་ནའང་ཁོམ་པ་བཙལ་ཏེ་ནམ་ཡང་བག་ཕེབས་ཀྱི་
བདེ་བར་རོལ་མེད། ཚུལ་འདིས་དབང་ཆ་སྤྱིར་བཏང་ཅན་གྱི་སྐྱེས་བུས་རང་རྩོལ་དཔྱིས་ཕྱིན་
པས་བྱ་བ་བསྒྲུབས་ཏེ་མཐར་གཡུར་དུ་ཟ་བའི་འབྲས་བུ་ཐོབ་པའི་གནས་ལུགས་ལ་གསལ་ཁ་
བསྒྲོན་ཡོད། སྤྱིར་གྲོས་ཚོགས་ཁང་གི་ཚོགས་མི་གནང་བའི་མི་ལོ་བཞི་བཅུའི་རིང་ལས་ཀའི་
ཁུར་པོ་ལྕི་ཡང་རང་འགན་ཁུར་བཟོད་དང་། བྱ་བ་གང་ཞིག་བསྒྲུབས་རུང་དཔྱིས་ཕྱིན་པར་
བསྒྲུབས་པའི་སྙིང་སྟོབས་མངའ། དེ་བཞིན་གཏམ་བཤད་དུའང་གང་ཞིག་གསུངས་
པ་དང་། གང་ཞིག་བྲིས་པ་ཐམས་ཅད་ལ་བསམ་གཞིག་ནན་ཏན་དང་། ཡུལ་དངོས་སུ་བརྟག་
དཔྱད་བྱས་པའི་སྒྲུབ་བྱེད་ཁུངས་བཙུན་པའི་དགེ་མཚན་ལྡན། ཡང་ཁྲལ་སེལ་སླ་བཅོས་མིན་
པའི་གཤིས་ཀ་ནན་ཏུར་ཅན་ཐལ་དྲགས་པ་རྒྱུད་ལ་མངའ་བས་ནམ་ཡང་དེ་འདྲའི་ཚུལ་གྱིས་
ངལ་བ་བདེ་བར་རློམས་ཏེ་ཁམས་དང་མོས་པ་མི་གཅིག་པའི་ཉན་པ་པོའི་བློ་ཁ་འདྲེན་པར་
འབད། ཁྱད་པར་དུ་དོན་དངོས་ཀྱི་འཇོན་ནུས་ཁྱད་དུ་འཕགས་ཤིང་། བྱ་བ་གང་ཞིག་བསྒྲུབས་
རུང་དམིགས་ཡུལ་མངོན་གསལ་དོད་པ་དང་། གང་ཉིད་སྐུ་ངོ་མ་ཞུགས་ཏེ་བྱ་བ་ཕྲན་ཚེགས་
ཙམ་ལའང་ཐུགས་སྣང་ཆུང་ངུར་མི་མཛད། ཡང་གཅིག་བཤད་ན། འདི་པ་ནི་སྐྱེས་བུ་ཕལ་མོ་
ཆེ་ལས་ཁྱད་དུ་འཕགས་པས་གང་དེའི་འཕྲིན་ལས་ཡར་ངོའི་ཟླ་ལྟར་འཕེལ་ཅིང་། མི་གཤིས་
ཀྱང་དུས་ལས་རྣམ་པར་རྒྱལ་ཏེ་ཡོངས་སུ་སྨིན་མཚམས་སུ་སོན། འདི་པ་ནི་ངག་སྒོ་ཡངས་
པོར་གྲོལ་བ་ཅན་ཞིག་དང་། གཏམ་བརྗོད་གསར་པ་དང་། ལྟ་ཚུལ་གསར་པ་དང་ལེན་ལ་སྤྲོ་བ་
ཞིག་ཀྱང་ངོ་།། ནམ་རྒྱུན་པར་གང་ཉིད་རྨོངས་པའི་འདམ་དུ་མི་ལྷུང་བའི་རེ་བ་ནན་དུ་བསྟར་
མྱོང་། ལྡོག་ན་ཅི་བྱས་ཐམས་ཅད་གང་ཉིད་རྨོངས་སུ་འཇུག་པ་དང་། དོན་མེད་ཀྱི་བློ་ཕམ་སྟེར་
བར་འདོད་དོ། །
སྐུ་ཞབས་པ་རོན་ནེའི་རྩོལ་བ་ལྷོད་མེད་ཀྱི་ལས་ཀའི་ཉམས་འགྱུར་ནི་ཧང་སང་དགོས་
པ་ཞིག་སྟེ། འདི་པས་མི་ལོ་དྲུག་ཅུའི་དམངས་ཕན་གྱི་ཕྱག་ལས་གནང་རིང་ཁྲིམས་ལུགས་
དང་། རྩོམ་རིག ཆབ་སྲིད། ཚན་རིག་གི་བྱ་གཞག་གཉེར། མི་སྨོན་རང་སྐྱིད་ཀྱི་གྲུབ་འབྲས་
ཀྱང་བཞེས། སྤྱིར་དེ་ལྟའི་གྲུབ་འབྲས་ཇི་ལྟར་ཐོབ་མིན་ད་བར་གབ་ཚིག་གི་ཚུལ་དུ་ཟད།
ཐེངས་ཤིག་ས་རྨེའུ་རོ་མེ་ལོར་གཞན་གྱིས་བྱ་བ་ཞིག་བསྒྲུབ་པར་སྐུལ་མོད། དུས་ཚོད་མེད་
པར་ཁ་བཏགས་ཏེ་མ་བསྒྲུབས་པས་དེས"ཅི་སྐྱོན་ལགས། པ་རོན་ནེར་བྱ་བ་ལས་རྒྱུའི་ཁོམ་
པ་ཡོད"ཅེས་ཁ་གསབ་ཚུལ་དུ་སྨྲས། ཚུལ་དེ་ལས་འདི་པ་ནི་དུས་ཚོད་སྐར་ཆ་ཙམ་ཡང་ཆུད་
མི་འཛའ་མཁན་ཞིག་ཡིན་པ་རྟོགས་ཐུབ། འདི་ནི་གང་དེའི་སྒམ་ཚུགས་ཀྱི་རང་གཤིས་ཀྱང་ངོ་།།
སྤྱིར་ཕལ་མོ་ཆེ་ནི་ལོ་ན་དྲུག་ཅུར་སོན་དུས་ལས་འཁྱུར་ངལ་གསོ་ཞུས་ཏེ་རང་ཁྱིམ་དུ་སོས་
དལ་བག་ཕེབས་ངང་དུས་ཚོད་ཆུད་འཛའ་མོད། འདི་པས་དགུང་ལོ་དྲུག་ཅུའི་སྐབས་སུ་འོད་
འཕྲོའི་ངེས་སྲོལ་གྱི་ཞིབ་འཇུག རྙོག་འཛིང་ཅན་རབ་དང་རིམ་པ་གནང་ཞིང་། ཚོད་ལྟའི་
འབྲས་བུའང་ཕེ་རིས་དང་། ལོན་ཏོན་གྱི་ཚན་རིག་མཁས་པའི་ཕྱག་ཏུ་གཏད། དུས་མཚུངས་
ཡོངས་སུ་གྲགས་པའི་གང་ཉིད་ཀྱི་ལེགས་རྩོམ《འཇོར་རྗེ་གདུང་རབས་གསུམ་པའི་དབང་
སྒྱུར་དུས་སྐབས་ཀྱི་ཚན་རིག་པ་དང་རྩོམ་རིག་པ》ཞེས་པའི་མ་ཡིག་ཕྱག་བསྟར་མར་གཟིགས་
ཞིབ་གནང་ཞིང་། གྲོས་ཚོགས་ཁང་གོང་མ་དང་དུས་མཉམ་པར་གཉེར་བའི་ཁྲིམས་ལུགས་
དང་། ཆབ་སྲིད་ཀྱི་བགྲོ་གླེང་ཚོགས་འདུར་ཡང་ཆད་མེད་དུ་ཞུགས། དེ་སྔོན་སི་ཐ་ནེ་སི་རྨི་
སེས་འདི་པར་ལས་ཁུར་ཡང་བཟོ་བྱ་རྒྱུའི་རེ་བ་ཞུས་མྱོང་། གང་ལགས་ཤེ་ན། གང་དེས་གནང་
བའི་ཕྱག་ལས་ལ་ལུས་ཟུངས་རབ་ཏུ་རྒྱས་པའི་དར་མ་གསུམ་གྱི་ལས་ཕྱོད་ཀྱིས་ཀྱང་འགྲན་
མི་བཏུབ་པས་ཡིན། ཡིན་ཡང་གང་ཉིད་ནི་བྱ་བ་གཉེར་རྒྱུར་སྤྲོ་བ་དང་། ཡུན་རིང་གི་གོམས་
གཤིས་བསྒྱུར་ཏུ་མི་བཏུབ་པའི་དབང་གིས་བྱ་བའི་རྒྱུན་ཆད་མེད་དུ་བསྲིངས། ཁ་ཅིག་གིས་
གལ་ཏེ་འདི་པའི་ལས་སུ་འཇུར་རྩི་གཏོང་མཁན་བསྐོས་ཚེ། གང་དེས་དབྱིན་ཇིའི་འཇུར་རྩི་བ་
ཕུལ་བྱུང་ཅན་ཞིག་ཏུ་མ་གྱུར་པར་ཨུ་ཚུགས་མཐར་སྐྱེལ་བྱ་ངེས་ཞེས་པའི་དགོད་གཏམ་ཡང་
སྨྲས་མྱོང་།
རིམ་གྲས་འདི་འདྲའི་ཁྲོད་ཀྱི་རང་རྩོལ་ཅན་གཞན་ཞིག་ནི་པུར་ཧྥེ་མེ་རེ་ཐེན་ཡིན། རྩོམ་
པ་པོ་སུ་ཞིག་གིས་ཀྱང་འདི་པ་ལྟ་བུའི་བརྩམས་ཆོས་དེ་འདྲའི་མང་པོ་ཞིག་གསར་རྩོམ་མི་ཐུབ།
གང་དེའི་བརྩམས་ཆོས་གསར་རྩོམ་གྱི་རྩོམ་ལུས་སུ་སྒྲུང་གཏམ་དང༌། སྙན་ངག ཟློས་གར།
ལོ་རྒྱུས་རིག་པ། ལྷུག་རྩོམ། གཏམ་བརྗོད་བཅས་ཚུད་ཅིང་། རྩོམ་ལུས་སོ་སོའི་གྲུབ་འབྲས་
ཀྱང་མི་དམན། ཚུལ་དེར་རྩོམ་པ་པོ་སུ་ཞིག་གིས་ཀྱང་འགྲན་མི་བཏུབ། གང་དེས་སོས་དལ་
བག་ཕེབས་ལ་འདོད་རྔམ་ཆེ་རིགས་མཐོང་ཆུང་གི་ཡུལ་དུ་འཛིན། ནམ་ཡང་ཕ་རོལ་པོ་དང་།
བདག་ཉིད་ལས་རྣམ་པར་རྒྱལ་བར་བྱེད། སྙིང་རུས་ཁོ་ནར་བསམ་ན། ད་ལྟའི་དབྱིན་ཇིའི་རྩོམ་
པ་པོའི་ཁྲོད་གང་ཉིད་ལྟར་བརྩམས་ཆོས་མང་ཞིང་། རྒྱུ་སྤུས་དག་པ་འདི་འདྲ་ཅིས་ནས་ཀྱང་
མཐོང་དཀོན། ཚུལ་འདི་ནི་རང་རྩོལ་རྒྱུད་ལ་ཡུན་རིང་གོམས་པ་ཞིག་ཡིན་པས་ཇི་ལྟར་བསྟོད་
རུང་དགའ་བའི་ཡུལ་དུ་མི་འཛིན།
རི་དྭགས་བརྔོན་པ་དང་། མེ་མདའ་འཕེན་པའི་སྤྲོ་གསེང་གི་བྱ་བ་དང་། སྤྲོ་སྐྱིད་ཁང་
དུ་སོང་ཏེ་གླུ་གར་ལ་རོལ་བ། མཁའ་དབུགས་འཇམ་པའི་ནམ་ཟླར་ལོན་ཏོན་གྱི་གནའ་ཤུལ་
གྲགས་ཅན་གྱི་མཛེས་ལྗོངས་ལ་བལྟ་བ། ཡང་ན་ཕེ་རིས་དང་། རོ་མ་སོགས་སུ་ཡུལ་སྐོར་དུ་
བསྐྱོད་རྒྱུ་འབྱོར་ལྡན་པ་ཞིག་གམ། སོལ་དལ་བག་ཕེབས་ཅན་གྱི་ངོར་བསླུ་བའི་རང་བཞིན་
ལྡན་མོད། གང་ཉིད་ལ་བསམ་ན་ཇི་མི་སྙམ་པའི་ངང་ཚུལ་ཙམ་མོ། །དེ་ལྟར་རྩོམ་ལུས་མི་འདྲ་
བའི་གསར་རྩོམ་ལ་ཐུགས་སྤྲོ་བས་འཇུག སྤྱིར་ཁོང་ཉིད་རྩེ་དགའི་ལོངས་སྤྱོད་ལ་རོལ་ཆོག་
མོད། རིམ་གྲས་གཅིག་མཚུངས་ཀྱི་སྐུ་དྲག་དང་བལྟས་ན་ལོངས་སྤྱོད་རྩྭ་ལྟར་དོར་ཏེ་རྩོལ་བ་
དཔྱིས་ཕྱིན་པས་རྩོམ་རིག་གི་དམིགས་ས་དོན་དུ་གཉེར་མཁན་ཞིག་ཏུ་འདོད། སྙན་ངག་པ་
པེ་རོན་ཡང་དེ་དང་འདྲ་བ་སྟེ། གསར་རྩོམ་གྱི་ཐོག་མ་སྙན་རྩོམ《ས་བོན་དང་རི་སྐྱེས་མེ་ཏོག》
ནས་འགོ་བརྩམས་ཤིང་། ཕམ་ཁ་ཡང་དེ་ནས་ཉོས། ཐེངས་གཉིས་པར་སྒྲུང་གཏམ《ཧྥར་ཁེ་
རན་ཐ》 ཚོད་ལྟའི་ཚུལ་གྱིས་བྲིས། སླར་ཕམ་ཁ་ཉོས། གལ་ཏེ་གཉོམ་ཆུང་ནུས་མེད་ཅིག་ཡིན་
ཚེ། རྩོམ་པ་པོ་བྱ་རྒྱུའི་འདུན་པ་སྔ་ས་ནས་དོར་ངེས། ཡིན་ཡང་སྙིང་རུས་ཆེན་པོས་གསར་
རྩོམ་གྱི་རྒྱུན་བསྲིངས་ཤིང་། གཡུར་ཟའི་འབྲས་བུ་འཐོབ་རྒྱུར་ཞལ་འཆེས་ཏེ་གཞན་རྩོམ་ལ་
བལྟ་ཀློག་རྒྱ་ཆེར་གནང་བས་མཐར་ཕམ་ཁ་ལས་རྣམ་པར་རྒྱལ། 《ཧྥར་ཁེ་རན་ཐ》བརྩམས་
རྗེས་ལོ་གཅིག་མ་འགོར་བར《ཕོར་ཧིན》 བརྩམས། གསར་རྩོམ་ལ་ལེགས་འགྲུབ་དེ་ནས་བྱུང་
ཞིང་། བརྩམས་ཆོས་ཀྱང་མང་དུ་སྤེལ། པུར་ཧྥེ་མེ་རེ་ཐེན་གྱིས་ཀྱང་མི་ལོ་སུམ་ཅུའི་གསར་
རྩོམ་ཁྲོད་བརྩམས་ཆོས་ཕུལ་བྱུང་མང་པོ་བརྩམས། མཐར་མི་རབས་ཤིག་གི་རྩོམ་པ་པོ་གྲགས་
ཅན་དུ་གྱུར།
དེ་སེ་ལ་རེའི་དམངས་ཕན་བྱ་གཞག་ཀྱང་སྙིང་རུས་ཅན་གྱི་རྩོལ་བར་བརྟེན་ཏེ་ལེགས་
འགྲུབ་བྱུང་བ་ཞིག་གོ ། འདི་པའི་གྲུབ་འབྲས་ཀྱི་ཐོག་མ་ནི་པུར་ཧྥེ་མེ་རེ་ཐེན་དང་འདྲ་བར་
རྩོམ་རིག་གསར་རྩོམ་ནས་འགོ་བརྩམས། ཕམ་ཁ་ཐེངས་མང་བརྒྱུད་ལེགས་འགྲུབ་བྱུང་། གང་
དེའི《ཨར་རོའི་ངོ་མཚར་གཏམ་རྒྱུད》 དང་། 《གསར་བརྗེའི་ལོ་རྒྱུས་སྙན་ཚིག》ཀློག་པ་པོའི་
ཁྲེལ་དགོད་ཀྱི་ཡུལ་དུ་གྱུར་ཅིང་། རྩོམ་རིག་གསར་རྩོམ་གོལ་ལམ་དུ་ཕྱོགས་པའི་དཔེ་གཞིར་
དྲངས། ཡིན་ཡང་གསར་རྩོམ་གྱི་རྒྱུན་དོར་རྒྱུ་ལྟ་ཅི། སྔར་བཞིན་རྩོལ་བ་ལྷོད་མེད་གནང་བས་
དུས་ཕྱིས་ཀྱི《ཁང་ནིང་སེ་པེ》དང་། 《སེ་པེ》《ཐང་ཁ་རེ་ཐ》སོགས་འཛམ་གླིང་གི་གྲགས་
རྩོམ་ཤ་སྟག་ཏུ་གྱུར། གཏམ་བཤད་པ་ཞིག་ཡིན་པའི་ངོས་ནས་བསམ་ན་གྲོས་ཚོགས་འོག་མར་
ཐེངས་དང་པོར་སྤེལ་བའི་གཏམ་བཤད་ཀྱི་སྦྱོར་བར་ཕམ་ཁ་ཉོས་ཤིང་། ཕལ་མོ་ཆེསདགོད་
བྲོའི་ཟློས་གར་གྱི་རྣམ་པར་ངོས་འཛིན་པ་སྟེ། སྤྱིར་གཏམ་བཤད་ཀྱི་འགྱུར་ཁུགས་དོ་ནན་ཁར་
ངར་སེམས་ཀྱི་ཆགས་སྡང་གསལ་རུང་། ཅི་ལྟར་ཡང་ཚིག་འགྲོས་ཕལ་མོ་ཆེར་ཉན་པ་པོའི་
ཁྲེལ་དགོད་ཚད་མེད་གཟེད་དགོས་བྱུང་། རྣམ་པ་འདི་འདྲ་ནི་བསམ་གཟས་ཏེ་དགོད་བྲོའི་
ཟློས་གར་ཧམ་ལེ་ཐེ་འཁྲབ་སྟོན་བྱས་པའི་ཚུལ་ལས་འགོངས་མི་ཐུབ། ཡིན་ཡང་མཇུག་སྒྲིལ་
གཏམ་གོ་རྒྱུ་ཟབ་པོས་གསུངས་ཤིང་། ཕྱིས་འབྱུང་གི་ཆོད་སྡོམ་ཡང་གསལ་ཁ་བསྒྲོན། མཐར་
གང་ཉིད་ཀྱི་འཆད་རྩལ་ལ་ཉན་པ་པོའི་ཁྲེལ་དགོད་གཟེད་པར་ཐུགས་སྐྱོ་པོས“བྱ་བ་མང་པོ་
ཞིག་ནི་བདག་གིས་ཚོད་ལྟ་རབ་རིམ་བརྒྱུད་དེ་ནང་བྱན་ཆུད་པ་དང་། མཐར་ལེགས་འགྲུབ་
བྱུང་བ་ཞིག་ཡིན། ད་ནི་བདག་གི་གཏམ་བཤད་མཇུག་གྲིལ་སོང་། ཡིན་ཡང་ནམ་ཞིག་ཁྱེད་
ཅག་གིས་སླར་ཡང་བདག་གི་གཏམ་བཤད་ཐོས་ཐུབ"ཅེས་དགོངས་ཚུལ་ལྷུག་པོར་གསུངས་སོ། །
དོན་དངོས་ཀྱི་བདེན་དཔང་ལྟར་ན་འདི་པ་མཐར་དབྱིན་ཇིའི་གྲོས་ཚོགས་གོང་མའི་
གཏམ་བཤད་པར་གྱུར་ཅིང༌། ཆེས་མཐོའི་དཔོན་རིགས་ཀྱི་དགོངས་བཞེས་ཟབ་པོ་ཡང་
ཐོབ། ཚུལ་དེས་སྐྱེས་བུ་ཞིག་གི་སྙིང་སྟོབས་དང་། ངེས་ཤེས་བརྟན་པའི་བྱེད་ནུས་ལ་གསལ་
ཁ་བསྒྲོན་ནུས། འདི་པ་ཡང་གང་ཉིད་ཀྱི་རྩོལ་བ་དཔྱིས་ཕྱིན་པར་བརྟེན་ཏེ་ཕམ་ཁ་ལས་རྣམ་
པར་རྒྱལ་ཅིང་། ཐོབ་དང་གོ་ས་ཐོབ་པ་ཞིག་གོ །གང་ཉིད་ནི་ཕལ་མོ་ཆེ་ལྟར་ཕམ་པ་ཉོས་
ཚེ། ཡི་མུག་གཉོམ་ཆུང་གི་གནས་སུ་གྱར་མཁན་ཞིག་མིན་པར་ལྡོག་སྟེ་རང་རྩོལ་ཅན་ཞིག་
གོ །སྤྱིར་རང་སེམས་རྣལ་དུ་ཕབ་སྟེ་རང་སྐྱོན་བརྟག་པ་དང་། རང་མཚང་འཚོལ་བ། ཉན་
པ་པོའི་སེམས་ཁམས་གསོ་བ། འཆད་རྩལ་ལ་སྦྱོང་བརྡར་དང་། གྲོས་ཚོགས་དང་འབྲེལ་ཡོད་
ཀྱི་ཤེས་བྱ་སྦྱངས་པ་སོགས་ནམ་ཡང་ཏན་ཏན་ཏིག་ཏིག་གནང་། མ་གཞིར་མཐའ་མའི་རྒྱལ་
ཁ་འཐོབ་རྒྱུར་དུས་ཚོད་མང་པོ་འགོར་སྲིད་མོད། གྲོས་ཚོགས་གཞུང་ཞབས་པའི་ཁྲེལ་དགོད་
ལས་འགོངས་ཏེ་རྒྱལ་ཁའི་སྤྲོ་སྣང་ལྷན་ཅིག་སྤྱོད་ཅིང་། སྔར་ཁྲེལ་དགོད་གཟེད་མྱོང་བའི་དྲན་
འཆར་ཡང་འཇའ་ལྟར་ཡལ། མཐར་གཏམ་བཤད་པ་གྲགས་ཅན་དུ་གྱུར་ཅིང་། ཉན་པ་པོར་
བག་ཆགས་ཆེས་ཟབ་པའི་གྲོས་ཚོགས་ཁང་གི་མགྲིན་ཚབ་པར་གྱུར་ཏོ། །
ལེགས་འགྲུབ་ནི་ཕ་རོལ་པོའི་རོགས་རམ་
ལ་བརྟེན་དགོས།
གཤམ་གྱི་དཔེ་མཚོན་ལམ་ནས་ཕལ་མོ་ཆེས་རྟོགས་དགོས་པའི་གནས་ལུགས་ཏེ། སྐྱེས་
བུ་སྒེར་གྱི་རྩོལ་བ་དང་། ལེགས་སྐྱེས་ཀྱིས་བྱ་བ་གང་ཞིག་བསྒྲུབས་རུང་ལེགས་འགྲུབ་ཡོང་བ་
ཀུན་ཏུ་སྲིད་མོད། ཕ་རོལ་པོའི་རོགས་རམ་ཤིན་ཏུ་འགངས་ཆེ་ཞིང་།དེའི་བྱེད་ནུས་ཀྱང་རྒྱ་ཆེ་
བ་ཡིན་པ་བསྟན་པར་བྱའོ། །
སྙན་ངག་པ་ཝོར་ཆི་ཝོར་སིས"སྐྱེས་བུ་སྒེར་གྱི་རང་ཚུགས་རང་བཞིན་དང་། གཞན་
བརྟེན་རང་བཞིན་གྱི་ངོ་བོ་འགལ་ཟླའི་ཚུལ་དུ་སྣང་མོད། དོན་དུ་གཅིག་ཕན་གཅིག་གྲོགས་
ཀྱི་ཚུལ་ལས་མ་འདས"ཞེས་གསུངས་པ་ནི་བདེན་པའི་གཏམ་དུ་འཁུམས། སྤྱིར་ཆུང་བྱིས་
པའི་དུས་ནས་རྒན་སྐྲ་དཀར་གྱི་ལོ་ཟླའི་ནང་མང་ཉུང་ལ་མ་བལྟོས་པར་ཕ་རོལ་པོའི་གསོ་སྐྱོང་
དང་། བསླབ་བྱའི་དྲིན་གཟོ་ཐོབ་མྱོང་། གྲུབ་འབྲས་ཡོད་པ་ཅན་གྱི་སྐྱེས་བུ་དག་ཀྱང་ཚུལ་དེ་
ལས་འགོངས་མི་ཐུབ། དཔེར་ན། ཨ་ལེག་སེ་ཏེ་ཐོ་ཆ་ཁ་ཧྥུ་ནི་འབྱོར་ལྡན་གྱི་དཔོན་རྒྱུད་རིགས་
ནས་འཁྲུངས། ཡབ་ནི་ཧྥ་རན་སིའི་མིང་དུ་གྲགས་པའི་སྐུ་དྲག་དང་། ཡུམ་ནི་མ་འར་ཧྲ་པོ་
སེའི་ཚ་མོའོ། །ཁྱིམ་གྱི་འབྱོར་པའི་སྟོབས་ཀྱིས་དགུང་ལོ་ཉི་ཤུ་རྩ་གཅིག་ཐོག་ཁྲིམས་འཛིན་
རྩིས་བཤེར་བ་གནང་། ཡིན་ཡང་འདི་ནི་རང་རྩོལ་ལ་བརྟེན་ནས་ཐོབ་པའི་འབྲས་བུ་མིན་
པའི་དབང་གིས་གོ་གནས་བོར་ཏེ་སླད་རང་ལམ་རང་གིས་གཏོད་རྒྱུ་ཐུགས་སུ་བཏགས།
ཕལ་མོ་ཆེས་བྱེད་སྟངས་འདི་ནི་གླེན་རྟགས་ཅན་དུ་འདོད་མོད། གང་ལྟར་འདི་པ་ཧྥ་
རན་སི་ནས་ཞལ་གྱེས་ཏེ་ཨ་རིའི་རྒྱལ་ཁམས་འགྲིམས། ཕྱིས་སུ《ཨ་རིའི་དམངས་གཙོ》ཞེས་
པའི་དཔེ་ཆ་ཆ་རྫོགས་པར་བརྩམས། ཨ་རིར་རྒྱལ་ཁམས་འགྲིམས་དུས་ཀྱི་གྲོགས་པོ་གུ་ཧྥ་ཏ་
ཧྥེ་ཐེ་པུ་མམ་ཐེས་གང་དེའི་སྙིང་སྟོབས་ཆར་འདི་ལྟར་བསྔགས་མྱོང་བ་སྟེ། "སྒྱིད་ལུག་བྱ་བ་
གང་ཉིད་ཀྱི་རང་གཤིས་མིན་ཏེ། ལྗོངས་རྒྱུ་དང་། ངལ་གསོའི་དུས་སུ་བསམ་གཞིག་གི་རྒྱུན་
ཆད་མི་མྱོང་བས་སོ།། བསམ་བློའི་རིན་ཐང་ཅན་གྱི་ངག་ཚིག་བགྲོ་གླེང་གི་ཡུལ་དུ་དགོངས་
པ་ལས། ངག་ཀྱལ་ཚིག་ལ་གཏམ་ལན་མི་འབྱིན་པའོ། །མི་ཚེ་སྟོང་ཟད་དང་། དུས་ཚོད་ཆུད་
འཛའ་བ་ནི་དམན་པའི་ཡུལ་དུ་དགོངས་པའོ"ཞེས་དང་། གང་ཉིད་ནས་གྲོགས་པོར་སྤྲིངས་
པའི་འཕྲིན་ཡིག་ཏུའང"དུས་ཚོད་ཆུད་འཛའ་བ་ནི་ངོ་ཚའི་ཡུལ་དུ་གྱུར་ན། དཀོན་པའི་
མཆོག་ཏུ་གྱུར་པའི་ཚེ་སྲོག་གི་རྒྱུན་ཕྲ་མོ་ཙམ་ཡང་དམ་འཛིན་བྱ་བ་ལས་བྱ་བ་གང་ཡང་མི་
ལས་པར་མི་ཚེ་སྟོང་ཟད་དུ་གཏོང་མི་རུང་། དེ་ལའང་དུས་ཚོད་དང་། སེམས་ཤུགས་ཀྱི་རྐྱེན་
ཉིས་ལྡན་འཛོམས་དགོས། ལོ་ན་ཕྲ་བའི་གནས་སྐབས་སུ་དར་མའི་དུས་སྐབས་ཀྱི་རྐྱེན་དེ་
དག་འཛོམས་དཀའ། མི་ཚེ་ནི་བགྲོད་ལམ་དང་མཚུངས་ཏེ། ཇི་ཙམ་གྱིས་མདུན་དུ་བསྐྱོད་
ན་དེ་ཙམ་གྱིས་འཕྲང་ལམ་དོག་པོར་འཕྲད་སྲིད། དེའི་དབང་གིས། གོམ་སྟབས་བརྟན་པོར་
སྤོས། དཀན་གཟར་ནས་སྒྲོལ་མ་ཐུབ་པ་སྐྱེས་བུའི་རྒྱུད་ཀྱི་བསམ་བློའི་ཞན་ཆ་ཡིན་ན། དཔྱོད་
ཤེས་བློས་ནམ་ཡང་བདག་ཉིད་སད་དུ་ཆུགས་ལ། ཕ་རོལ་པོ་དང་བསམ་བློ་བརྗེ་རེས་ཀྱིས་རྒྱུད་
ཀྱི་ཉོན་མོངས་སྤོངས"ཞེས་པའོ།། སྤྱིར་གང་ཉིད་ནས་སྐྱེས་བུ་སྒེར་གྱི་རང་རྩོལ་དང་། རང་
ནུས་ནི་མ་མཐའི་མཐུན་རྐྱེན་དུ་ངོས་འཛིན་ཁར། ཕ་རོལ་པོའི་རོགས་རམ་གྱི་རིན་ཐང་རྩ་
ཆེ་བ་དང་། བྱེད་ནུས་གཏིང་ཟབ་ལུགས་གཞན་ལས་ལྷག་པ་རྟོགས་ཡོད། ཕལ་མོ་ཆེར་མང་
ཉུང་ལ་མ་བལྟོས་པར་ཕ་རོལ་པོའི་རོགས་རམ་ཐོབ་པ་ལྟར། གང་ཉིད་ལའང་མཆེད་གྲོགས་ཀྱི་
གཟིགས་སྐྱོང་ཐོབ་པ་སྟེ། དེ་གུ་རེ་ནི་ཤེས་རབ་བསྩལ་བའི་རྩ་བའི་བླ་མ་དང་། ས་དིག་ཧྥེན་ནི་
ཐབས་ཀྱི་སྡོངས་གྲོགས་ཆེ་མོ་ཡིན་པ་བཅས་བཀའ་དྲིན་ཆེ་བ་ཡིན། ཡང་དེ་གུ་རེར་སྤྲིངས་
པའི་འཕྲིན་ཡིག་ཏུའང"ཁྱེད་ཉིད་གཅིག་པུས་བདག་ལ་ཡིད་ཆེས་བསྩལ་ཅིང་། སྐུ་ཉིད་ཀྱི་
བག་ཆགས་ཟབ་མོས་བདག་གི་རང་གཤིས་རྙེད། གཞན་གྱིས་ནི་དེ་ལྟར་མི་ནུས་མི་བཟོད་པ་སྟེ།
བདག་གི་མི་ཚེའི་རྟོགས་པ་དང་། སྦྱོར་བ་དངོས་ཀྱི་དེད་དཔོན་གཞན་གྱིས་ཅིས་ཀྱང་མི་ནུས་
པས་སོ"ཞེས་པའོ། །གཞན་ཡང་ཆུང་མའི་བག་ཆགས་ཀྱང་ཤིན་ཏུ་ཟབ་པ་སྟེ། འདི་པའི་གཤིས་
ཀ་སྤྲོ་ལང་ཅན་དང་། རང་གཤིས་གྱོང་པོ་རྩད་ནས་བཅད་དེ་ཐུགས་རྒྱུད་བལ་ལས་འཇམ་པའི་
སྐྱེས་བུ་དམ་པར་གྱུར། དེས་རིག་གཞུང་ལེགས་འགྲུབ་ཐད་རྔོ་ཅི་ཐོགས་ཀྱི་ཚུལ་དུ་ཐོན། དེའི་
དབང་གིས། ཆུང་མ་མཛངས་མ་ནི་རང་གཤིས་ངན་པའི་ཁྱོ་བོའི་གཉེན་པོ་དང་། ཆུང་མ་ཚུལ་
འཆལ་ནི་ཁྱོ་བོ་ངན་ལམ་དུ་འདྲེན་པའི་བྱེད་གཏེ་ཡིན་པའི་གནས་ལུགས་ཀྱང་བསྟན་ཏོ།།
བདག་ཉིད་བདག་གི་སྡོངས་གྲོགས་ཡིན།
སྤྱིར་སྐྱེས་བུ་ཞིག་གི་རྒྱུད་ལ་ལས་བཟང་ངན་གྱི་བག་ཆགས་འགོ་སྲིད། དཔེར་ན། སྐྱེས་
བུ་དམ་པའི་བག་ཆགས་དང་། རང་གི་མྱོང་རྒྱུད། འཚོ་བའི་བག་ཆགས། རྩོམ་རིག་གི་བག་
ཆགས། གྲོགས་པོའི་བག་ཆགས། ཡུལ་མི་ཁྱིམ་མཚེས་ཀྱི་བག་ཆགས། འཚོ་སྡོད་ཁོར་ཡུག་གི་
བག་ཆགས། མེས་རབས་ཀྱི་བསམ་བློའི་བག་ཆགས་ལྟ་བུའོ། །མེས་རབས་ཀྱི་མཛད་སྤྱོད་ཕུལ་
བྱུང་ཅན་ནི་རྒྱུན་འཛིན་བྱ་འོས། དེ་ལྟར་ཡིན་རུང་། ཕལ་མོ་ཆེས་རྟོགས་དགོས་པ་ནི་བདག་
གི་ལས་དབང་ལ་བདག་ཉིད་ཀྱིས་ཁ་ལོ་བསྒྱུར་བའི་སྔོན་འགྲོ་བརྩམས་ཏེ་སྤྱི་ཚོགས་ལ་སྨན་
པའི་སྐྱེས་བུ་ཞིག་ངེས་པར་དུ་བྱ་དགོས། གཞན་ཡང་ཕ་རོལ་པོའི་རོགས་རམ་གལ་འགངས་
ཆེ་རུང་། ཉིང་དགོས་ནི་བདག་ཉིད་བདག་གི་མགོན་དུ་གྱུར་པའི་གནས་ལུགས་རང་རྒྱུད་དུ་
འཁྱེར་དགོས་སོ། །

ལེའུ་གཉིས་པ། ཁེ་ལས་པ་མིད་གྲགས་ཅན་གྱི་སྙིང་སྟོབས།

དབྱིན་ཇི་པའི་ཁྱད་རྟགས་གསལ་པོ་གཅིག་ནི་ཁོང་ཚོར་ཁེ་ལས་པའི་
སྙིང་སྟོབས་མངའ་བ་དེ་རེད། ཚུལ་འདི་ནི་འདས་པའི་ལོ་རྒྱུས་ཁྲོད་མངོན་
གསལ་དོད་ཅིང་། ཁོང་ཚོ་གཞན་རིགས་ལས་ལོགས་སུ་དགར་རྒྱུའི་འབྱེད་ཆོས་
སུ་སྣང་། དེ་ཉིད་དུས་ད་ལྟའི་བར་དུའང་ཉམས་པ་མེད་པར་གནས་མུས་ལགས།
དབྱིན་ཇི་པ་ཚང་མར་དེ་ལྟའི་སྙིང་སྟོབས་མངའ་བས་དབྱིན་ཇིའི་བཟོ་ལས་ཀྱི་
གྲུབ་འབྲས་རླབས་པོ་ཆེའི་རྨང་གཞིའང་བཏིངས་ཡོད། སྤྱིར་དབྱིན་ཇི་རྒྱལ་
ཁབ་ཀྱི་མངའ་ཐང་ཉིན་རེ་བཞིན་དར་ཞིང་རྒྱས་པའི་གནད་ཀ་ནི་སྐྱེས་བུ་སྒེར་
གྱི་འཇོན་ནུས་རང་དབང་སྒོས་འདོན་སྤེལ་བྱས་པའི་འབྲས་བུར་འཁུམས་པ་སྟེ།
ལས་མིའི་ཁ་གྲངས་དང་། ལས་ཞུགས་ཀྱི་རྣམ་པ་ཇི་འདྲ་ཡིན་ཀྱང་བླ། སོ་ནམ་
པ་ཡིན་ནའང་འདྲ། ཚོང་པ་ཡིན་ནའང་འདྲ། གསར་གཏོད་པ་ཡིན་ནའང་འདྲ།
རྩོམ་པ་པོ་ཡིན་ནའང་འདྲ། སྒྱུ་རྩལ་པ་ཡིན་ནའང་འདྲ་ཚང་མས་དེ་ལྟར་དཔྱིས་
ཕྱིན་པར་བསྒྲུབས་པས་སོ། ། དེ་འདྲའི་རང་རྩོལ་ཅན་གྱི་ཁེ་ལས་པའི་སྙིང་
སྟོབས་འདི་རྒྱལ་ཁབ་ཅིག་གི་དར་སྲོལ་བཟང་པོར་ཆགས་ཚེ། སྤྱི་ཚོགས་ཀྱི་
སྣང་ཚུལ་ངན་པ་བཅོས་སྒྲིག་དང་། ཁྲིམས་ཀྱི་ནོར་འཛོལ་དུས་ལྟར་བཀག་སྡོམ་
གྱིས་ལམ་ལུགས་འཐུས་ཚང་གི་ལེགས་ཚོགས་འབྲས་བུ་ཡོངས་སུ་སྨིན་ཐུབ།
རང་རྩོལ་དཔྱིས་ཕྱིན་པས་བྱ་བ་བསྒྲུབ་པ་ནི་
སྦྱོང་བརྡར་རྣལ་མའོ། །
རྒྱལ་ཁབ་ཅིག་བཟོ་ལས་ཅན་གྱི་མྱུར་ལམ་དུ་ཁ་ཕྱོགས་རྒྱུ་ནི་འབངས་མིར་སློབ་གསོ་
བསྒྲུབ་པའི་ཐབས་ལམ་ལེགས་ཤོས་ཡིན། གང་ལགས་ཤེ་ན། སྦྱོར་བ་དངོས་ཀྱི་ཁྲོད་འཇོན་
ནུས་འདོན་པ་ནི་དོན་དམ་པར་སྐྱེས་བུ་སྒེར་གྱི་སྦྱོང་བརྡར་རྣལ་མར་འདོད་པས་སོ། །རྩ་བར་
གྱུར་པ་ནི་བཟོ་ལས་དང་། འགན་འཁྲི་སྙོམས་པོར་འཇུག་དགོས་པ་དེ་ཡིན། དེ་ལ་སྙན་ངག་
པ་ཞིག་གིས"བདག་ཉིད་ལ་དབང་བའི་ངལ་རྩོལ་གྱི་འབྲས་བུ་ཡིན་ཚེ། ལུས་རྩོལ་དང་། ཀླད་
རྩོལ་གང་ཞིག་ལས་ཐོབ་པ་ཡིན་རུང་། ཐམས་ཅད་ཀྱིས་དེར་གཅེས་འཛིན་བྱ་ངེས། ངལ་རྩོལ་
གྱིས་ས་གཞི་འདུལ་སྦྱོང་བརྒྱུད་མིའི་རིགས་ཀླ་ཀློའི་གནས་ལས་ཁ་འབྲལ་བར་བྱེད་ལ། ཤེས་
དཔལ་གྱི་ཆ་ཤས་རེ་རེར་ངལ་རྩོལ་གྱི་འབྲས་བུའི་གཟི་བྱིན་གྱིས་སིམ་ཡོད། ངལ་རྩོལ་ནི་ངེས་
པར་དུ་བྱ་དགོས། དེ་ནི་འགན་འཁྲི་ཞིག་དང་། དེ་བས་ཀྱང་དྲིན་གཟོའི་རིགས་ཤིག་གོ །སྐྱེས་
བུ་སྒྱིད་ལུག་པ་ཁོ་ནས་ངལ་དུབ་ཀྱི་གཞི་རུ་མཐོང་མོད། ངལ་རྩོལ་གྱི་ཆ་རྐྱེན་ཚང་བའི་ལུས་
ཟུངས་དང་། ཀླད་པ། ཕྲ་ཕུང་ཡོད་པ་ཅན་གྱི་སྐྱེས་བུའི་ངོར་བདེ་བའི་ལོངས་སྤྱོད་ཅིག་ཏུ་ཀུན་
ཏུ་སྲིད"ཅེས་གསུངས་སོ། །
ཤུ་མི་ལིས་སྐྱེས་བུའི་སྟོབས་ཤུགས་ཀྱི་རྩ་བ་ནི་ངལ་རྩོལ་ཇི་ཙམ་བྱས་མིན་ལ་རག་ལས་པར་
འདོད་ཅིང་། གང་ཉིད་ཀྱི་མྱོང་བ་དངོས་ལས་བདེན་དཔང་བྱས་པ་ལྟར་ན། ཆེས་ངལ་དུབ་ཅན་གྱི་བྱ་
བ་ཞིག་ཡིན་རུང་།དེར་སྤྲོ་སྣང་དང་།བདག་ཉིད་ཡར་ཐོན་གྱི་དོན་སྙིང་ལྡན་པར་ངོས་འཛིན་པ་ཡིན།
དེ་བཞིན་རང་རྩོལ་ལྷོད་མེད་ཀྱིས་བྱ་བ་བསྒྲུབས་པ་ནི་སྐྱེས་བུ་སྒེར་གྱི་སྦྱོང་བརྡར་རྣལ་མར་ཁས་
འཆེས་པ་སྟེ། དེས་སྐྱེས་བུའི་ནུས་རྩལ་སྦྱོང་བརྡར་དང་། གང་དེའི་རྒྱུད་ལ་རང་རྐྱ་འཕེར་བའི་རང་
གཤིས་རྙེད་དེ་བློ་བརྟན་འགྱུར་མེད་ཀྱི་སྙིང་སྟོབས་འཕེལ་བར་ཡང་འདོད།ཐ་ན་འཚོ་བའི་ཁྲོད་ཀྱི་བྱ་
བ་ཕྲན་ཚེགས་ལས་པས་ཀྱང་ཚོར་ཤེས་དབང་པོ་རྒྱས་ཏེ་འཇོན་ནུས་ལྡན་པར་འགྱུར་ཞིང་། མཐར་
མཁས་འདོད་ཀྱི་རྒྱུ་ཕུན་སུམ་ཚོགས་པོར་འགྱུར་བར་ཡང་ངོས་འཛིན་པའོ། །
གོང་སྨོས་ཀྱི་སྐྱེས་བུ་གྲགས་ཅན་དེ་དག་བཟོ་ལས་ཁྱབ་ཁོངས་ཀྱི་ལས་རིགས་སྣ་ཚོགས་
ནས་བྱོན་པ་དང་། འདི་པ་ཚོས་ཚན་རིག་དང་། ཚོང་དོན། རྩོམ་རིག སྒྱུ་རྩལ་སོགས་ཀྱི་བྱ་གཞག་
ཁྲོད་ནས་གྲུབ་འབྲས་གཡུར་དུ་ཟ་བ་བཞེས། ཚུལ་དེས་འཁོས་ཀ་ཞན་པ་དང་། དཀའ་སྡུག་གང་
ཞིག་ཡིན་རུང་དེ་ལས་རྣམ་པར་རྒྱལ་ཐུབ་ངེས་པའི་གནས་ལུགས་བསྟན། དབྱིན་ཇི་རྒྱལ་ཁབ་ལ་
ཚད་མེད་པའི་ནུས་ཤུགས་དང་། གྱ་ནོམ་པའི་རྒྱུ་ནོར་གྱི་ལེགས་སྐྱེས་འབུལ་མཁན་གྱི་རིམ་གྲས་
དམའ་བའི་ངལ་རྩོལ་པ་དག་ནི་གཟི་བྱིན་བླ་ན་འཕགས། གལ་ཏེ་དེ་དག་མེད་ཚེ་རྒྱལ་ཁབ་ཀྱི་
མངའ་ཐང་ཉམས་ཤིང་། ཕྱི་རབས་པས་བྱ་བ་གཉེར་རྒྱུར་ཡང་གེགས་བར་འཕྲད་ངེས།
གསར་གཏོད་པས་འཛམ་གླིང་ཧྲིལ་པོའི་བཟོ་ལས་རྩེ་གྲས་སུ་འཚོལ་སྙེག་ཕྱིར་འཕེལ་
རྒྱས་ཀྱི་དཔེ་རིས་འཆར་འགོད་བྱས། འདི་པ་ཚོའི་བློ་གྲོས་ཀྱི་རྩལ་ལས་བྱུང་བའི་གསར་གཏོད་
ཀྱི་འབྲས་བུས་འགྲོ་བ་མིའི་རིགས་ལ་བདེ་བའི་ལོངས་སྤྱོད་བསྩལ་ཅིང་། འཚོ་བའི་མཐུན་
རྐྱེན་བཟང་ཞིང་འབྱོར་བས་མངའ་ཐང་རྒྱས་པར་གྱུར། ཡིན་ཡང་ཡིན་ཏེ། འགྲོ་བ་མིའི་རིགས་
ཀྱི་བཟའ་གོས་སྡོད་གསུམ་དང་། འགྲིམ་འགྲུལ་ཡོ་བྱད་སོགས་ཐམས་ཅད་ངལ་རྩོལ་གྱིས་
གསར་གཏོད་བྱས་པའི་འབྲས་བུར་གོར་མ་ཆག་པས་སོ། ། མདོར་ན། གསར་གཏོད་པ་དེ་དག་
ཡོད་པའི་དབང་གིས་འགྲོ་བ་མིའི་རིགས་ཀྱི་འཚོ་བ་སྔར་བས་མཛེས་སྡུག་ལྡན་པར་གྱུར་ཅིང་། ཕྱི་
རབས་པས་བདེ་བའི་འབྲས་བུ་ལོངས་སུ་སྤྱོད་རྒྱུ་བྱུང་། དེ་ལྟར་སྐྱེས་བུ་སྒེར་གྱི་འཚོ་བ་འབྱོར་
བས་ཕྱུག་ཅིང་། སྤྱི་ཚོགས་ལ་ལོངས་སྤྱོད་ཀྱི་རྩ་བ་ཚུགས་སོ། །
སྐྱེས་བུ་དམ་པ་ནི་རང་རྩོལ་ཅན་ནོ། །
རླངས་སྒུལ་འཕྲུལ་འཁོར་གྱི་གསར་གཏོད་ནི་ད་ལྟའི་དུས་རབས་འདིའི་བྱ་བ་རླབས་
ཆེན་ཞིག་ཡིན་རུང་། བལྟོས་བཅས་དབང་གིས་བཤད་ན་བསམ་བློའི་མྱུ་གུ་དུས་རབས་གང་
མང་ཞིག་གི་སྔོན་ནས་འབུས། གསར་གཏོད་ཀྱི་བྱ་གཞག་ཕལ་མོ་ཆེའི་འགྲོས་རིམ་དང་འདྲ་
བར་བསམ་བློའི་རྒྱུན་སྔ་མའི་ཤུགས་རྐྱེན་ལས་རིམ་བརྩེགས་ཀྱིས་འཕེལ་རྒྱས་བྱུང་། ཚུལ་དེ་
ནི་མེས་རབས་ཀྱིས་རང་ལ་དབང་བའི་ངལ་རྩོལ་འབྲས་བུ་བུ་རབས་ཚ་རྒྱུད་ལ་རིམ་བཞིན་
བསྩལ་པ་ཞིག་གོ །སྤྱིར་མེས་རབས་དག་སྐུ་འཚོ་གཞེས་ཀྱི་དུས་སྐབས་སུ་གྲུབ་འབྲས་མ་ཐོབ་
རུང་། ཕྱི་རབས་པའི་རང་རྩོལ་གྱིས་འཕེལ་རྒྱས་ཀྱི་རྒྱུན་མུ་མཐུད་བསྐྱངས། དེའི་དབང་གིས།
ཞིབ་འཇུག་གང་ཞིག་གི་ལེགས་འགྲུབ་ཆ་རྫོགས་པར་མི་རབས་མང་པོའི་རང་རྩོལ་མཁོ་བ་
བདེན་ཚིག་ཏུ་ཟད། དཔེར་ན། མེ་སྟག་ལ་རླུང་གི་རྐྱེན་ཕྲད་དེ་སྤང་རི་བསྲེགས་པའི་ཚུལ་ལྟར་
རླངས་སྒུལ་འཕྲུལ་འཁོར་གྱི་ཐོག་མའི་བསམ་བློའི་ས་བོན་གྱི་དོན་སྙིང་མི་ཆེ་རུང་། དུས་ཕྱིས་
རིགས་ལམ་གྱི་མཐོ་ཚད་དུ་སོན་པ་དང་། དོན་དངོས་ཀྱི་ཕན་ནུས་རྒྱ་ཆེ་བར་གྱུར་རྗེས་གཞི་
ནས་རིན་ཐང་བླ་ན་འཕགས་པ་ལྟ་བུའོ། །
འགྲོ་བ་མིའི་རིགས་ཀྱིས་རྣམ་པ་སྣ་ཚོགས་པའི་འཕྲུལ་འཁོར་སྤྱོད་དུས། ཚན་རིག་པ་
དག་གིས་ངལ་བ་ཁྱད་བསད་ཀྱིས་ཚོད་ལྟར་གདོང་ལེན་ཕོད་པ་དང་། ངལ་བ་ཁྲག་ཁྲིག་གི་
དུས་སུའང་རང་རྩོལ་ལྷོད་མེད་ཀྱིས་བྱ་བ་བསྒྲུབས་པའི་དཔའ་སྤོབས་དག་དྲན་འོས། གལ་ཏེ་
འདི་པ་ཚོའི་ལེགས་སྐྱེས་ཀྱི་ཆ་ཡོངས་སུ་དབེན་ན། གསར་གཏོད་ཀྱི་གྲུབ་འབྲས་རླབས་པོ་ཆེ་
བྱ་བ་ཡང་རི་བོང་རྭ་ཡི་རྗེས་སུ་མི་འགྲོའམ། དོན་དམ་དུ་ཚུལ་དེ་ནི་འགྲོ་བ་མིའི་རིགས་ཀྱིས་
བདག་ཉིད་བདག་གི་མགོན་དུ་གྱུར་པའི་བསམ་བློའི་སྟོབས་ཤུགས་ཀྱི་མཚོན་བྱེད་དུ་ཟད།
ཚོད་ལྟའི་ཁྱབ་ཁོངས་འདིར་དམག་དོན་ལས་གྲྭའི་སློབ་དཔོན་ས་ཝ་རི་དང་། མགར་བ་ནེའུ་
ཁ་མེར། གོ་ཁ་ལིན། ལག་རྩལ་པ་པོ་ཐ། བཟོ་བཀོད་པ་སི་མེ་ཏོན། ཆེས་ཕུལ་དུ་བྱུང་བའི་རྩིས་
རིག་དཔྱད་ཆས་ཀྱི་བཟོ་སྐྲུན་ཆེ་མོ་བ་འཇེམ་སེ་ཝ་ཐི་ལ་སོགས་པའི་སྐྱེས་བུ་དམ་པ་མང་པོ་
རིམ་པར་བྱོན།
འཇེམ་སེ་ཝ་ཐི་ནི་རང་རྩོལ་ཅན་གྱི་སྐྱེས་བུ་ཞིག་གོ ། གང་དེའི་སྐུ་ཚེ་གང་པོ་ནས་
གནས་ལུགས་འདི་འདྲ་ཞིག་རྙེད་ཐུབ་པ་སྟེ། གྲུབ་འབྲས་རླབས་ཆེན་ཐོབ་པའི་སྐྱེས་བུ་གང་
ཞིག་ནི་བློ་གྲོས་ཀྱི་རྩལ་ཁ་རྫོགས་པའི་བདག་ཉིད་ཡིན་མ་ངེས་པར། དེ་ནི་རང་རྩོལ་ཅན་དང་།
བྱ་བ་གང་ཞིག་བསྒྲུབ་པར་ཐུགས་སྣང་ཆུང་ངུར་མི་མཛད་པ། གཙོ་བོར་བྱ་བའི་རྒྱུན་བསྲིངས་
པ་དང་། སྦྱོར་བ་དངོས་ཀྱི་ཚོད་ལྟ་བསྟར་བ་དེའོ། ། ད་ལྟའི་དུས་སྐབས་འདིར་མཁྱེན་རྒྱ་
ཡངས་པའི་གསར་གཏོད་པ་མང་པོ་བྱོན་མོད། གང་ཉིད་དང་འདྲ་བར་རྒྱུད་ཀྱི་ཡོན་ཏན་སྦྱོར་
བ་དངོས་སུ་བསྟར་ཏེ་སྡུག་རུས་ཀྱིས་བྱ་བ་སྒྲུབ་མཁན་ཤིན་ཏུ་དཀོན། འདི་པ་ནི་དུས་ནམ་ཡང་
རང་རྩོལ་ལ་བརྟེན་ཏེ་གནས་ལུགས་ཀྱི་བདེན་པ་འཚོལ་མཁན་ཞིག་གོ ། གལ་ཏེ་སྐྱེས་བུ་
གང་ཞིག་ཀླད་པ་སྒུལ་བར་སྤྲོ་མཁན་ཞིག་ཡིན་ན། དེར་དཔྱོད་ཤེས་བློས་བྱ་བ་ལེགས་འགྲུབ་
འབྱུང་བའི་ཁྱད་ཆོས་རྫོགས་པར་མངའ་བ་ཡིན། སྐུ་ཞབས་ཨི་གེར་སེ་ཡང་གནས་ལུགས་
འདིར་ཐུགས་ཤིན་ཏུ་མོས་པ་སྟེ། སྐྱེས་བུའི་བློ་གྲོས་བྱ་བ་ཡིན་མིན་རྣམ་པར་དཔྱོད་པའི་རྣམ་
དཔྱོད་ཀྱི་རྩལ་ཅི་ཙམ་ལྡན་མིན་ལས། རྐྱེན་གཞན་གང་ཞིག་གི་ཆ་ཡོངས་སུ་འཛོམས་པར་
རག་མི་ལས་པར་འདོད་པའོ། །
འཇེམ་སེ་ཝ་ཐི་བྱིས་དུས་སུ་རྩེད་ཆས་ལ་མཉེས་སྟབས་ཚན་རིག་ལ་མོས་པ་སྐྱེས། དེའི་
དབང་གིས། བཞི་ཆའི་ཚད་འཇལ་ཡོ་བྱད་ལ་བརྟེན་ཏེ་འོད་རིག་པ་དང་། སྐར་རྩིས་ཞིབ་
འཇུག་ལ་བློ་ཁ་ཕྱོགས། ལུས་ཟུངས་ཞན་རུང་ལུས་ཁམས་རིག་པ་མཐར་ཕྱིན་པར་སྦྱངས་ཁར།
སྐྱེ་དངོས་རིག་པ་དང་། ལོ་རྒྱུས་རིག་པར་ཡང་ཞིབ་འཇུག་གནང་། ཡང་དབྱངས་རྟགས་ཀྱི་
ཤེས་བྱར་བརྟེན་ཏེ་རོལ་ཆས་ཀྱང་བཟོས། ཐེངས་ཤིག་ག་ལ་ས་གོག་སློབ་གླིང་གི་ནེའུ་ཁ་མེར་
ནས་རླངས་སྒུལ་འཕྲུལ་འཁོར་གྱི་འདྲ་དཔེ་བཟོ་བར་སྐུལ་བས་ཚ་ནུས་རིག་པ་དང་། རླངས་
སྒུལ་རིག་པ། གནོན་བཙིར་རིག་པ་སོགས་ལ་སྦྱངས་ཤིང་། འཕྲུལ་འཁོར་བཟོ་སྐྲུན་ལའང་ཞིབ་
འཇུག་གནང་། མཐར་གནོན་བཙིར་རླངས་སྒུལ་འཕྲུལ་འཁོར་གྱི་བཟོ་སྐྲུན་ལེགས་འགྲུབ་བྱུང་།
མི་ལོ་བཅུའི་དུས་ཡུན་སྤྱད་དེ་རླངས་སྒུལ་འཕྲུལ་འཁོར་དངོས་སུ་གསར་གཏོད་གནང་། མ་
གཞིར་ལེགས་འགྲུབ་ཀྱི་རེ་བའི་འོད་སྣང་ཉག་ཕྲ་མོད། རང་རྩོལ་དཔྱིས་ཕྱིན་པས་བྱ་བའི་རྒྱུན་
བསྲིངས། དེ་བཞིན་འཚོ་ཚིས་ཀྱི་ཕྱིར་བཞི་ཆའི་ཚད་འཇལ་ཡོ་བྱད་བཟོ་ཚོང་དང་། གླིང་བུ་
སོགས་པའི་རོལ་ཆས་ཀྱང་བཟོས་ཤིང་། ཨར་འདམ་ལས་བཟོ་པ་དང་། ཆུ་ཡུར་བཟོ་པ། ལམ་
བཟོ་བ། གང་ལྟར་ལས་སུ་རུང་བའི་བྱ་བ་གང་ཞིག་ཀྱང་བསྒྲུབས་ཏེ་ལྟོ་གོས་ཕྱིད་ཐབས་གནང་། དུས་
ཕྱིས་བཟོ་ལས་ཁྱབ་ཁོངས་ཀྱི་འགོ་པ་མར་ཤ་པོའུ་ཐོན་དང་ཕྲད། དེ་ནི་འཇོན་ནུས་ཅན་དང་།
མིག་རྒྱང་རིང་བའི་རྒད་པོ་ཉམས་མྱོང་ཅན་ཞིག་ཡིན་པས་གང་དེའི་མཛུབ་སྟོན་ལས་གནོན་
བཙིར་རླངས་སྒུལ་འཕྲུལ་འཁོར་ལས་གྲྭའི་དངོས་ཡོད་རིན་ཐང་རྙེད་ཅིང་། བྱ་གཞག་དེའི་
གསར་གཏོད་ཀྱི་ལོ་རྒྱུས་ཟིན་ཐོར་ལེའུ་གསར་པ་ཞིག་གི་དབུ་ཁྱུད་བསླངས།
མཐར་གསར་གཏོད་པ་མང་པོའི་ཉམས་མྱོང་ལས་རླངས་སྒུལ་འཕྲུལ་འཁོར་གྱི་བྱེད་ནུས་
འཐུས་ཚང་དང་། ལེགས་བཅོས་བརྒྱུད་གློག་སྒུལ་འཕྲུལ་ཆས་དང་། གྲུ་གཟིངས་ཀྱི་འཁོར་
སྒུལ། འབྲུ་རིགས་འཁལ་འཐག དཔེ་ཆ་པར་འདེབས། དངུལ་ལོར་པར་རྒྱག་ལ་སོགས་པའི་
བཟོ་སྐྲུན་ལས་རིགས་སུ་བཀོལ་བའི་ཚད་དུ་སོན། མདོར་ན་སྒུལ་ཤུགས་རིགས་ཀྱི་འཕྲུལ་
འཁོར་གང་ཞིག་ཏུའང་སྤྱད་ཆོག བྱ་གཞག་འདིའི་ལེགས་བཅོས་ཆ་ཚང་བ་ནི་ཐ་ར་འི་སིག་
ཁས་འཆར་འགོད་དང་། འཇོར་རྗེ་ས་ཐེ་ཧྥན་སོན་དང་། གང་དེའི་བུས་རི་ལིའི་སྒུལ་ཤུགས་
ལ་ཡོངས་སུ་སྤྱད་པ་ནས་ཡིན་པ་ཡོངས་གྲགས་ཀྱི་གཏམ་མོ། །ལེགས་བཅོས་རིགས་འདིའི་ལོ་
རྒྱུས་ཀྱི་དོན་སྙིང་ཟབ་པ་སྟེ། འགྲོ་བ་མིའི་རིགས་ཀྱི་ཚན་རྩལ་ཡར་ཐོན་དང་། ཤེས་དཔལ་གྱི་
འཕེལ་འགྲོས་ལ་མྱུར་ལམ་བཤངས་ཡོད།
སྤྱིར་འཇེམ་སེ་ཝ་ཐིས་ཐོག་མར་གསར་གཏོད་གནང་བ་ལས་ཀྱང་དངོས་ཡོད་རིན་ཐང་
ཁྱད་དུ་འཕགས་པ་སྟེ། གང་དེའི་གསར་གཏོད་ཀྱི་ཐོག་མའི་གྲུབ་འབྲས་ནི་སྒུལ་ཤུགས་ཆུང་
བའི་བཟོ་སྐྲུན་ལས་རིགས་སུ་སྤྱད་ཆོག དེས་སྲིན་བལ་འཁལ་འཐག་ལས་རིགས་དབུ་བརྙེས་
པའི་ཚུལ་ཙམ་མོ། །ཡང་ཕལ་མོ་ཆེས་འཇེམ་སེ་ཝ་ཐི་དང་། འཇོར་རྗེ་ས་ཐེ་ཧྥན་སོན་རྣམ་
གཉིས་ཀྱི་དགེ་མཚན་ཆེ་བར་སྙམ་མོད། ཞིབ་འདང་བརྒྱབ་ཚེ། དེ་ལྟའི་གྲུབ་འབྲས་ཡོད་དོ་
ཅོག་སྲོལ་འབྱེད་མེས་པོ་རི་ཆར་ཐེ་ཨ་ཁར་རི་ཐེར་དབང་བ་ཆོས་ཉིད་མི་བསླུ་བའི་རང་བཞིན་
དུ་མཐོང་བ་ལགས་སོ།།
ཕམ་ཁར་ནམ་ཡང་གཉའ་མི་ཞུམ་པ།
རི་ཆར་ཐེ་ཨ་ཁར་རི་ཐེ་དང་སྲིན་བལ་འཁལ་འཐག་འཕྲུལ་འཁོར་དབར་དུ་འཇེམ་སེ་
ཝ་ཐི་དང་རླངས་སྒུལ་འཕྲུལ་འཁོར། དེ་བཞིན་འཇོར་རྗེ་ས་ཐེ་ཧྥན་སོན་དང་རི་ལིའི་དབར་ལྟ་
བུའི་བལྟོས་གྲུབ་ཀྱི་འབྲེལ་བ་གྲུབ་ཡོད།འདི་པས་ཁ་ཐོར་བའི་ལྷུ་ལག་དག་གཅིག་ཏུ་བསྡུས་ཏེ་
གང་ཉིད་ཀྱི་འཆར་འགོད་ལྟར་གྲུབ་ཆ་གསར་པ་བཏོད། སྤྱིར་ལ་ཝ་སེ་ཕུ་ཡར་གྱི་གདུང་སྒུལ་
འཁལ་འཐག་སྙན་ཞུར་ཁེ་དབང་ཐོབ་པ་མི་ལོ་སུམ་ཅུས་སྔ་མོད། གསར་གཏོད་རིགས་འདིའི་
བཟོ་སྐྲུན་འཐུས་ཚང་མིན་པ་དང་། སྤྱོད་མཁོའི་བྱེད་ནུས་ཀྱང་རྩ་བ་ནས་ཐོན་ཐབས་བྲལ།
དོན་དམ་དུ་ལེགས་འགྲུབ་མ་བྱུང་བའི་གསར་གཏོད་ཅིག་ཏུ་ཟད། མཚན་སྙན་ལྕི་བའི་ལག་
རྩལ་པ་གཞན་ཞིག་ནི་ཐོ་མ་སེ་ཧེལ་སེ་ཡིན། འདི་པ་ནི་རོལ་ཆས་བཟོ་མི་ཞིག་གོ །ཟེར་སྒྲོས་
སུ་ཆུ་སྒུལ་སྐུད་འཁེལ་འཕྲུལ་འཁོར་དང་། ཅན་ནེའི་སྐུད་འཁེལ་འཕྲུལ་འཁོར་ཡང་གསར་དུ་
བཏོད་སྐད།
བཟོ་ལས་འཕེལ་རྒྱས་ཀྱི་དངོས་མཁོས་གསར་གཏོད་པའི་འཆར་འགོད་འཐུས་སྒོ་ཇེ་
ཚང་དུ་སོན། དུས་མཚུངས་དེ་དག་ནང་ཕན་ཚུན་གྱི་བསམ་བཀོད་འདྲ་བ་འདྲ་མཚུངས་སུ་
གནས་པ་ཡང་ཡོད་པ་སྟེ། རླངས་སྒུལ་འཕྲུལ་འཁོར་དང་། གློག་སྒྲོན། ཏར་ལྟ་བུའོ། ། སྤྱིར་
གསར་གཏོད་པ་དེ་དག་ལ་གེགས་བར་ཕྲད་དེ་བར་བརྒལ་མ་ཐུབ་ཚེ། ངེས་པ་དོན་གྱི་གསར་
གཏོད་པ་གཞན་ཞིག་གིས་ལེགས་འགྲུབ་བྱེད། དེ་ལྟར་ཉམས་མྱོང་ཕུན་སུམ་ཚོགས་པོས་
གསར་གཏོད་ཀྱི་འགྲོས་རིམ་རིམ་བརྩེགས་སུ་སྤེལ། ཕལ་མོ་ཆེས་གསར་གཏོད་ཀྱི་རིགས་ལམ་
དོན་དངོས་ཀྱི་སྦྱོར་བའི་ཁྲོད་ནས་ལེགས་འགྲུབ་བྱའོ།།
རི་ཆར་ཐེ་ཨ་ཁར་རི་ཐེ། སྤྱི་ལོ1732ལོར། འཁོས་ཀ་ཞན་པའི་དམག་མིའི་ཁྱིམ་དུ་
འཁྲུངས། འདི་པ་ནི་བུ་ཕྲུག་བཅུ་གསུམ་གྱི་ཆུང་མཐའ་དེའོ། །སློབ་གཉེར་གྱི་སྐལ་བ་མ་ཐོབ་
པས་ཡི་གེའི་འབྲི་ཀློག་ཙམ་ཡང་མི་མཁྱེན། སྐུ་ན་ཆུང་དུས་སྐྲ་བཞར་ཁང་ཞིག་ཏུ་གླ་པ་
གནང་། གནས་དེ་ནས་སྐྲ་བཞར་ཚོང་གཉེར་གྱི་ཉམས་མྱོང་ཐོབ། དུས་ཕྱིས་མ་རྩ་དམའ་བའི་
ས་འོག་ཁང་པར་སྐྲ་བཞར་ཁང་ཞིག་གཉེར། སྒོ་བྱང་སྟེང་དུའང་“སྐུ་ཉིད་ས་འོག་གི་སྐྲ་བཞར་
ཁང་དུ་ཕེབས་པར་དགའ་བསུ་ཞུ། གནས་འདིར་སྐུ་མགྲོན་རེར་ཕེན་ནེ་གཅིག་གིས་ཆོག"ཅེས་
བཀོད། སྐུ་མགྲོན་ཡང་བུང་བའི་ཚོགས་ལྟར་འཁོར་བས་ཁེ་སྤོགས་ངོ་མས་བཟང་། དུས་སྐབས་
དེར་སྐྲ་རྫུན་གྱི་མཛེས་སྤྲོས་དར་སྲོལ་ཆེ་བས་རྒྱུ་སྤུས་ལེགས་ཤིང་། གོང་ཚད་དམའ་བའི་བུད་
མེད་ཀྱི་སྐྲ་ཉོས་ཏེ་སྐྲ་རྫུན་གྱི་ཚོང་གཉེར་ཡང་གནང་། རིམ་བཞིན་སྐྲ་རྫུན་གྱི་དར་སྲོལ་ཉམས་
པས་ལྟོ་གོས་ཕྱིད་དཀའ་བའི་གནས་སུ་གྱར། མཐར་འཕྲུལ་འཁོར་གྱི་བཟོ་པ་མི་གནང་ཀ་མེད་
བྱུང་། ཚུལ་འདི་ནི་འཕྲུལ་འཁོར་གསར་གཏོད་བྱ་གཞག་གི་ལས་རིགས་སུ་གསར་གཏོད་པ་
ཞིག་སྔར་མེད་གསར་དུ་འཁྲུངས་རྒྱུའི་སྔ་ལྟས་བརྩམས་པ་དང་འདྲའོ། །
དུས་སྐབས་དེར་འཁལ་འཐག་འཕྲུལ་འཁོར་ཞིབ་འཇུག་གི་ཚ་རླབས་འཕྱུར། གང་
ཉིད་ནས་ཀྱང་བློ་རྩེ་གཅིག་སྒྲིམ་གྱིས་ཚོད་ལྟ་བརྒྱུད་ཁོམ་པ་ཡོད་ཚད་ཞིབ་འཇུག་ལ་སྤྲོ་བས་
ཞུགས། སྤྱིར་ཚོང་གཉེར་ཐད་དོ་སྣང་ཆེར་མ་མཛད། མཐར་མ་རྩ་བརྡིབས་ཏེ་འཁོས་ཀ་ཞན་
པོའི་གནས་སུ་ལྷུང་། ཆུང་མས་ཀྱང་བསམ་ཤེས་ཅི་ཡང་མེད་པར་ཞིབ་འཇུག་གི་བྱ་བ་ནི་དུས་
ཚོད་དང་། རྒྱུ་ནོར་ཆུད་འཛའ་བྱེད་དང་། ཁྱིམ་གྱི་འབྱོར་པ་གུད་བྱེད་ཀྱི་གཞི་རུ་མཐོང་། ཐེངས་
ཤིག་གི་བཟའ་ཚང་གི་ཁ་རྩོད་དྲག་པོའི་དབང་གིས་ཆུང་མ་ཞེ་སྤོ་གཏིང་ནས་ལངས་ཏེ་རླངས་
སྒུལ་འཕྲུལ་འཁོར་གྱི་དཔེ་དབྱིབས་ཧྲུག་ཆག་བཏང་། ཡིན་ཡང་འདི་པས་ལེགས་འགྲུབ་ཀྱི་
འདུན་པ་དྲག་པོ་ཐུགས་སུ་བཏགས་ཏེ་ཞིབ་འཇུག་གི་རྒྱུན་མུ་མཐུད་བསྐྱངས། མཐར་བཟའ་
ཐོར་ཡང་བྱས།
ཕྱིས་སུ་ཆུ་ཚོད་བཟོ་མི་ཁེ་དང་ངོ་ཤེས་སུ་གྱུར། ཟེར་སྒྲོས་སུ་འདི་པས་གང་དེའི་ས་ནས་
གདུང་སྒུལ་འཁལ་འཐག་གི་གནས་ལུགས་རྟོགས་སྐད། ཡང་ཁ་ཅིག་གིས་ལྕགས་ཞུན་ལུགས་
པར་རྒྱག་བཞིན་པའི་གནས་སྐབས་ཀྱི་འཕྲོས་རྟོག་ལ་བརྟེན་ནས་ཐོབ་པར་སྐད། ཅི་ལྟར་ཡང་
གནས་ལུགས་དེར་བསམ་གཞིག་ནན་པོས་འཆར་འགོད་ཀྱི་དབུ་བརྩམས་ཤིང་། རང་སེམས་
རྣལ་ལ་ཕབ་སྟེ་ཞིབ་འཇུག་གནང་། ཁེ་ཡི་སློབ་སྟོན་ལས་རླངས་སྒུལ་འཕྲུལ་འཁོར་གྱི་དཔེ་
དབྱིབས་འཐུས་སྒོ་ཚང་བར་གྱུར། སྤྱིར་བར་སྐབས་ཤིག་སྐྲ་རྫུན་གྱི་ཚོང་གཉེར་ཡང་ཡོངས་སུ་
སྤངས་པས་ཁུག་མར་དངུལ་སྐར་མ་གཅིག་ཀྱང་མེད་པར། ལུས་གོས་ཀྱིས་མི་ཁེབས་ཤིང་། ཕོ་
བ་ཟས་ཀྱིས་མི་འགྲངས་པའི་ལྟོ་གོས་ཕྱིད་ཙམ་གྱི་གནས་སུ་གྱར་བའི་དཀའ་སྡུག་ཚད་མེད་
མྱངས།
ཁེ་ཡི་ལས་དབང་ཡང་ཐབས་རྡུགས་ཤིག་ལས་མ་འདས། གང་དེས་གནམ་གྲུ་གསར་
གཏོད་བྱས་པར་ཕལ་མོ་ཆེའི་གཅར་རྡུང་གཟེད་མྱོང་། ཡང་ཉམ་ཆུང་བའི་ཧ་ཚེ་ལི་ཐེ་ཧར་
ག་རེ་ཧྥུ་སེ་ཡང་དེ་དང་འདྲ་བ་སྟེ། གང་དེའི་ཅན་ནེའི་འཁལ་འཐག་འཕྲུལ་འཁོར་གྱི་བྱ་བ་
བསྒྲུབ་སའི་འཁོར་ཁང་བཅོམ་པ་སོགས་དཀའ་སྡུག་རབ་རིམ་ཕོག དེའི་དབང་གིས། གང་
ཉིད་ནས་ཀྱང་དཔེ་དབྱིབས་སྐབས་ཤིག་རིང་སྦས་ཏེ་གནས་བཙན་ས་ཞིག་ཏུ་ཞིབ་འཇུག་གི་
རྒྱུན་བསྐྱངས་རྒྱུ་ཐུགས་སུ་བཏགས། མི་འགོར་བར་གནས་སྤོས་དང་སྦྲགས་དངུལ་ཁང་ནས་
དངུལ་བུན་ཡང་བཞེས། སྤྱི་ལོ1769ལོར། གང་ཉིད་ཀྱི་རླངས་སྒུལ་འཕྲུལ་འཁོར་གྱི་ཁེ་དབང་
ལ་མིང་འགོད་ཀྱི་ཆོག་མཆན་ཐོབ། ལོ་དེ་ནི་ཏག་ཏག་འཇེམ་སེ་ཝ་ཐིའི་རླངས་སྒུལ་འཕྲུལ་
འཁོར་གྱི་ཁེ་དབང་སྙན་ཞུ་འབུལ་བའི་དུས་དང་སྐབས་འཁེལ་ཡོད།
སྤྱིར་གང་ཉིད་ཀྱི་ཞིབ་འཇུག་འབྲས་བུ་སྨིན་མཚམས་སུ་སོན་རུང་། འགོ་བརྩམས་མ་
ཐག་པའི་ངང་ཚུལ་གྱིས་སྒུལ་སྐྱོད་མ་ལག་འཐུས་ཚང་ཡོང་བར་འབད། གང་དེའི་རང་རྩོལ་
དཔྱིས་ཕྱིན་པའི་སྙིང་སྟོབས་ཀྱིས་སྤྱོད་མཁོའི་རིན་ཐང་ཆེ་བའི་རླངས་སྒུལ་འཕྲུལ་འཁོར་
ཡོངས་སུ་བཏོད། དེ་ནི་སྟེས་དབང་གིས་ཐོབ་པ་ཞིག་མིན་པར་གེགས་བར་ཁྲག་ཁྲིག་ལས་རྣམ་
པར་རྒྱལ་བའི་འབྲས་བུར་འཁུམས་པ་སྟེ། ཐོག་མར་འཁལ་འཐག་གི་མ་རྩ་ཆེ་ཁར་ཁེ་བཟང་
རྩ་བ་ནས་མེད་པ། མཐར་བྱ་བ་ལམ་དུ་ལྷོངས་དུས་བཟོ་གྲྭའི་སྦྱིན་བདག་དང་། ཚོང་དཔོན་
གྱིས་ཁེ་དབང་བརྩད་པ། ཡང་ན་ཁེ་དབང་ཕྲོགས་པ། དེ་བཞིན་གང་ཉིད་ནི་བཟོ་པ་གྲལ་རིམ་
གྱི་བསྟན་དགྲར་བསྙད་པ། ཐ་ན་གྲོང་མི་དང་། ཉེན་རྟོག་པ། དམག་མི་སོགས་ཀྱིས་འཁལ་
འཐག་བཟོ་གྲྭ་རྩ་མེད་དུ་བཏང་བ་ལྟ་བུའི་གེགས་བར་ལ་ཕྲད་པ་བཞིན་ནོ། །གཞན་ཡང་གང་
དེའི་ཚོང་རྟགས་ཅན་གྱི་ཐོན་རྫས་ཀྱི་རྒྱུ་སྤུས་ཇི་ལྟར་ལེགས་རུང་། གྲོང་མིས་གཏན་ནས་མི་ཉོ་
བའམ། ཉོས་རུང་ཁེ་དབང་མིང་འགོད་ཀྱི་ཁྲལ་རིགས་འཇལ་རྒྱུ་ནས་བྱོལ་བ་སོགས་འུ་ཐུག་
ཐབས་ཟད་ཀྱི་གནས་སུ་གྱར་བ་ལྟ་བུའོ། ། མཐར་ཁེ་དབང་མིང་འགོད་ལ་ཁྲིམས་ལུགས་ཀྱི་
རང་སྲུང་ནུས་པ་ཐོན་རྒྱུར་མི་རྩོད་ཀ་མེད་དུ་གྱུར། དེ་ཡང་འདྲི་གཅོད་ཚར་རྗེས་ངོ་རྒོལ་བ་ཁ་
ཅིག་གིས"བདག་ཅག་གིས་གཞི་ནས་སྐྲ་བཞར་བ་འདིར་བཟོ་ལྟ་བཟོས་ཚར་སོང"ཞེས་སྐད་
གསང་མཐོན་པོས་སྨྲས་པར། གང་དེས་སྒམ་ཚུགས་དང་བཅས "ཁྱེད་ཅག་བློ་ཡིད་མ་ཚིམས་
ཤིག བདག་ལ་ད་དུང་སྐྲ་གྲི་རྣོན་པོ་ཞིག་ཡོད། དེས་ཁྱེད་ཅག་གཙང་དག་བཟོའོ"ཞེས་དཔའ་
སྤོབས་ཉམས་མེད་ཀྱིས་གསུངས་སོ། །
མཐར་ས་གནས་མང་པོར་འཁལ་འཐག་ལས་རིགས་གཉེར། ཐོན་རྫས་གཞན་དང་
བལྟས་ན་གང་དེའི་ཐོན་རྫས་ཀྱི་རྒྱུ་སྤུས་ལེགས་པ་དང་། སྤྱོད་མཁོ་ཆེ་བས་ཁྲོམ་ར་ཐམས་ཅད་
དབང་དུ་བསྡུས་ཤིང་། གོང་ཚད་སྒེར་སྡེམ་གྱི་ཚད་དུ་སོན་པས་འཁལ་འཐག་ལས་རིགས་ཀྱི་
ཚོང་གཉེར་འཁོར་སྐྱོད་ལའང་ཚོད་འཛིན་ཐེབས་པ་སོགས་གྲུབ་འབྲས་གཡུར་དུ་ཟ་བ་ཐོབ།
འདི་པའི་རང་གཤིས་གྱོང་པོར་ནམ་ཡང་ཕམ་ཁར་གཉའ་མི་ཞུམ་པའི་སྙིང་སྟོབས་ལྡན་
ཁར། སྤྱོད་པ་མི་ཆོས་དང་མཐུན་ཞིང་། ཚོང་གཉེར་གྱི་རིག་པ་གསལ་བའི་ཚོང་དཔོན་གྱི་དགེ་
མཚན་རྫོགས་པར་མངའ། སྤྱིར་ནར་མའི་སྤྱོད་པ་ནི་ཞོགས་པའི་ཆུ་ཚོད་བཞི་པ་ནས་དགོང་
མོའི་དགུ་པའི་བར་རྙོག་འཛིང་ཅན་གྱི་ཞིབ་འཇུག་ལ་འཇུག་ཅིང་། མཚམས་རེར་བཟོ་གྲྭའི་
ཐོན་སྐྱེད་དང་། ཚོང་གཉེར་གྱི་བྱ་བ་གཉེར་བར་བྱེད། དགུང་གྲངས་ལྔ་བཅུར་སོན་དུས་དབྱིན་
ཡིག་ལ་ཐོག་མར་སྦྱངས་ཏེ་བརྡ་སྤྲོད་དང་། རྩོམ་འབྲིའི་ནུས་པ་ཡར་རྒྱས་ཕྱིར་བརྩོན་པ་དཔྱིས་
ཕྱིན་པ་མཛད། མཐར་ཡིག་རྨོངས་ཀྱི་སྡུག་བསྔལ་ལས་གྲོལ་ཏེ་བྱ་གཞག་ལེགས་འགྲུབ་ཀྱི་
བདེ་བ་ལོངས་སུ་སྤྱད་པའོ། །གང་དེའི་སྐུ་ཚེ་གང་པོར་རླངས་སྒུལ་འཕྲུལ་འཁོར་གྱི་གདགས་
གཞིར་རུང་བའི་དངོས་པོ་དེ་ཐོག་མར་གསར་དུ་བཏོད་ཅིང་། སྲིད་འཛིན་དཔོན་གྱི་གོ་གནས་
ཀྱང་བཞེས། ཁྱད་པར་དུ་འཇོར་རྗེ་གདུང་རབས་གསུམ་པས་སྐུ་དྲག་གི་གོ་མིང་ཆོ་ལོ་ཡང་
བསྩལ། སྤྱི་ལོ1792ལོར་དགོངས་པ་རྫོགས།
གང་ཉིད་ནི་དབྱིན་ཇིའི་དེང་རབས་བཟོ་ལས་ཀྱི་སྲོལ་འབྱེད་པའོ། །ཁོང་གིས་བཟོ་ལས་
དང་། སྤྱི་ཚོགས་ཀྱི་ཡར་ཐོན་ལ་སྐུལ་འདེད་དང་། སྐྱེས་བུ་སྒེར་དང་། རྒྱལ་ཁབ་ལ་རྒྱུ་ནོར་
ལོངས་སྤྱོད་ཀྱི་ལེགས་སྐྱེས་འཛད་མཐའ་མེད་པ་ཕུལ་བའི་མཛད་འཕྲིན་རབ་ཏུ་ལྕིའོ། །
ཡིད་གཞུངས་ལ་གསར་གཏོད་ཀྱི་
སྙིང་སྟོབས་མངའ་བ།
དབྱིན་ཇིའི་དེང་རབས་བཟོ་ལས་ཀྱི་ཁེ་ལས་པ་ཕལ་མོ་ཆེ་ཚོང་གཉེར་ལམ་དུ་ལྷོངས་
ཁར། ཕ་རོལ་པོར་སྣེ་ཁྲིད་ཀྱི་ནུས་པ་འདོན་སྤེལ་གྱིས་རྒྱལ་ཁབ་ཀྱི་རྒྱུ་ནོར་གསར་སྐྲུན་ཐད་
ལེགས་སྐྱེས་ཚད་མེད་ཕུལ་མྱོང་། བྱེ་བྲག་ཏུ་སེ་ཏོ་ཡར་ཐེ་ཚང་དང་། ཏན་ན་ཐེར་ཚང་། མ་
ཤེར་ཚང་། རྒེ་ཐ་ཚང་། ཕེའུ་ཚང་། ཨ་ཤ་ཨོག་སེ་ཚང་། པེར་ལེ་ཚང་། ཧྥེར་ཏེང་ཚང་། ཨ་ཤུན་
ཏུན་ཚང་། ཧེ་ཨོག་ཏེ་ཚང་། སེའུ་སེ་ཚང་སོགས་ཀྱི་མཛད་རྗེས་ཤིན་ཏུ་ཆེ། ཁྱིམ་ཚང་ཁ་ཅིག་
གི་ཕྱི་རབས་པ་དབྱིན་ཇིའི་ལོ་རྒྱུས་ཐོག་ཡོངས་སུ་གྲགས་པའི་སྐྱེས་ཆེན་དུ་གྱུར།
ཕེའུ་ཚང་ནི་དུས་རབས་གོང་མའི་དུས་དཀྱིལ་ཙམ་དུ་དབུ་བརྙེས་ཤིང་། མེས་པོའི་སྐྱེ་
ཁུངས་ནི་སོ་ནམ་པའི་ལས་སུ་འཇུག་པའི་རོང་པ་ཞིག་ཡིན། དུས་ཕྱིས་གྲོང་བརྡལ་དུ་གནས་
སྤོས། སྦྱིན་བདག་རོ་པེར་ཐ་ཐེ་ཕེའུ་ལ་ཕྲུ་གུ་མང་ཁར། ཐ་རམ་ཞིང་རྒོད་དུ་སོ་ནམ་གྱི་ལས་ལ་
ཇི་ལྟར་གཞོལ་རུང་། ལྟོ་གོས་ཕྱིད་ཙམ་གྱི་དཀའ་ངལ་ལས་སྒྲོལ་མ་ཐུབ།
གནས་དེར་འཁལ་འཐག་ལས་རིགས་ཀྱི་ལོ་རྒྱུས་རིང་ཞིང་། དར་སྲོལ་ཆེ་བས"པུ་ལེ་
ཁེའི་རས"ཞེས་སོ་མ་ར་ཛ་དང་། སྲིན་བལ་མཉམ་བསྲེས་ཀྱི་རས་ཤིག་ཐོན་སྐྱེད་བྱ། ནམ་རྒྱུན་
སོ་ནམ་པར་ཁོམ་པ་ཡོད་དུས་རས་འཁལ་འཐག་གི་བྱ་བ་གཉེར། འདི་པས་ཀྱང་གོ་སྐབས་
ཀྱི་གླགས་དང་བསྟུན་ཏེ་བྱ་བ་དེ་ཆེད་དུ་གཉེར། ཁོང་ནི་ཡིད་གཞུངས་ལ་ཡིད་རྟོན་རུང་བའི་
གཤིས་རྒྱུད་ལྡན་པས་རྒྱུ་ཆ་སྤུས་གཙང་དང་། ཐོན་རྫས་ཐོན་སྐྱེད་འགོར་འགྱངས་མ་བྱས་
སྟབས་ཁེ་སྤོགས་མང་པོ་རེག
འདི་པ་ནི་ཁུལ་དེར་གདུང་སྒུལ་སྲིན་བལ་གསེད་བྱེད་བཀོལ་མཁན་ཐོག་མ་དང་། རས་
ཁྲའི་པར་རིས་པར་སྐྲུན་གྱི་བཟོ་རྩལ་ལ་དོ་ཁུར་བྱེད་མཁན་ཞིག་ཀྱང་ངོ་།། དུས་སྐབས་དེར་
བཟོ་རྩལ་རིགས་འདིར་ཆ་རྒྱུས་ཆེར་མེད་པས་རང་ཁྱིམ་དུ་རས་ཁྲ་པར་འདེབས་འཕྲུལ་འཁོར་
གསར་གཏོད་ཀྱི་ཚོད་ལྟ་གསང་སྟེ་སྤེལ། ཐེངས་ཤིག་གཤའ་དཀར་གྱི་སྡེར་མའི་ཐོག་རི་མོ་འབྲི་
དུས། གློ་བུར་དུ་རི་མོའི་རྒྱབ་ངོས་དེ་རས་གཞིའི་ཐོག་ཕབ་ཐུབ་ན་སྙམ་པའི་ཚོར་བ་ཡ་མཚན་
ཞིག་སྐྱེས།དེ་ལྟར་ཚོན་རྩི་བྱུགས་པའི་སྡེར་མ་འཕྲུལ་འཁོར་གྱི་སྟེང་བསྐྱོན་ཅིང་། འཕྲུལ་འཁོར་
གྱི་འཁོར་སྐྱོད་དང་བསྟུན་ཏེ་རས་གཞིའི་ཐོག་རྣམ་པར་བཀྲ་བའི་རི་མོ་ཕབ་ཐུབ་པ་བྱུང་། འདི་
ནི་ཡོངས་སུ་གྲགས་པའི་གདུང་སྒུལ་རས་ཚོན་བཟོ་རྩལ་གྱི་འབྱུང་ཁུངས་སུ་གྲགས། གང་དེས་
སྒྲིག་ཆས་ལེགས་བཅོས་བྱས་རྗེས་ཀྱི་རས་ཚོན་གྱི་ཐོག་མ་ནི་ཇིན་ཚལ་གྱི་ལོ་མ་ཞིག་དཔར་བ་
དེའོ། །དེའི་དབང་གིས། གྲོང་མི་ཕལ་མོ་ཆེས་གང་ཉིད་ལ་ཕེའུ་ཇིན་ཚལ་ཞེས་ཀྱང་འབོད།
རས་འཁལ་འཐག་འཕྲུལ་འཁོར་གྱི་རས་ཁྲའི་བཟོ་རྩལ་ནི། འབུར་རིས་བརྐོས་པའི་ཤིང་
གི་གདུང་མ་དང་། ཀོང་རིས་བརྐོས་པའི་ཟངས་ཀྱི་གདུང་མའི་འཁོར་སྐྱོད་ལས་རས་ཁྲ་པར་
བའི་བཟོ་རྩལ་དེ་ལའོ། ། བཟོ་རྩལ་འདི་ནི་གང་ཉིད་ཀྱི་བུ་རྒན་པས་གསར་གཏོད་བྱས། སྤྱིར་
ལེགས་བཅོས་གང་མང་བརྒྱུད་ཚེ་བཟོ་ལས་ཀྱི་ཁྱབ་ཁོངས་སུ་བཀོལ་ཆོག་པར་སྣང་། དེར་
བརྟེན་གང་ཉིད་ཀྱིས་སོ་ནམ་གྱི་བྱ་བ་བོར་ཏེ་བློ་རྩེ་གཅིག་གིས་རས་ཁྲ་བཟོ་རྩལ་དོན་དུ་
གཉེར། དུས་མཚུངས་བུ་ཕྲུག་ཚོའི་རོགས་རམ་ལས་ཚོང་གཉེར་གྱི་ཁེ་བཟང་ཐོབ་ལ། མཐའ་
མའི་ལེགས་འགྲུབ་ཀྱང་བྱུང་། དུས་ཕྱིས་བུ་ཕྲུག་ཚོ་འཚར་ལོངས་བྱུང་བ་དང་བསྟུན་ས་ཕྱོགས་
གང་སར་རས་ཁྲའི་ཚོང་དོན་གཉེར་བས་ཕེའུ་ཚང་གི་རས་ཁྲའི་ཡན་ལག་ཀུང་སི་བཙུགས་
ཤིང་། གྲོང་མིའི་ལས་ཞུགས་ཀྱི་གནད་དོན་ཡང་ཐག་བཅད་པའོ། །
གོང་སྨོས་ཀྱི་གཏམ་ལས་ཕལ་མོ་ཆེས་མ་རྩ་ཅི་ཡང་མེད་ཀྱང་ཀུང་སི་བཙུགས་པའི་གང་
དེའི་རང་གཤིས་ལ་རྒྱུས་ལོན་ངེས། འདི་པ་ནི་ཚོར་བ་སྐྱེན་ཞིང་། སྤྱང་གྲུང་འཛོམས་པའི་
སྐྱེས་བུ་མིག་རྒྱང་རིང་བ་ཞིག་སྟེ། དེ་ལ་བུ་རྒན་པས"བདག་གི་ཡབ་ནི་ཕེའུ་ཚང་གི་མེས་པོ་
ཡིན་ཆོག གང་དེས་ཚོང་དོན་བྱ་བས་རྒྱལ་ཁབ་ལ་རྔོ་ཐོགས་པར་ངེས་ཤེས་འདྲོངས་ཡོད།
གང་ཉིད་སྒེར་ལ་ཐོབ་པའི་ཁེ་བཟང་ཕྲན་བུ་རྒྱལ་ཁབ་ལ་ལེགས་སྐྱེས་སུ་ཕུལ་བ་ཆེས་ཉག་ཕྲ་
མོད། གང་དེའི་བསམ་པ་རྒྱ་ཆེའོ"ཞེས་བསྔགས་པ་ཚད་མེད་བྱས་པ་ལྟ་བུའོ། །
རོ་པེར་ཐ་ཐེ་ཕེའུ་ནི་ཕེའུ་ཚང་གི་གིན་ཐའི གོ་མིང་ཐོག་མར་བཞེས་མཁན་དེའོ། །
གང་དེས་མེས་རབས་ལ་མངའ་བའི་རང་རྩོལ་གྱི་གཤིས་ཀ་དང་། བློ་གྲོས་ཀྱི་འཇུག་པ་ཡངས་
པའི་དགེ་མཚན་མིག་ལྟོས་ཀྱི་གཞི་རུ་འཛིན། དགུང་ལོ་ཉི་ཤུར་སོན་དུས་རས་ཁྲའི་བཟོ་རྩལ་
གྱི་བཟོ་གྲྭ་གཉེར་རྒྱུ་ཐུགས་སུ་བཏགས། ཡབ་ཀྱི་དྲུང་ནས་ཐོབ་པའི་ཤེས་བྱ་སྦྱོར་བ་དངོས་ཀྱི་
ཉམས་ལེན་གྱི་གཞི་རུ་སྦྱར། སྨྲ་བསམ་བརྗོད་འདས་ཀྱི་ཡུལ་དུ་གྱུར་པ་ནི་སྐབས་དེའི་མ་རྩ་
གྲབས་གསོག་ལ་ཕེན་ནེ》ལྔ་བརྒྱ་ལས་མེད་ཅིང་།དེ་ཡང་བུ་ལོན་གྱི་ཚུལ་དུ་བཞེས་པ་ཞིག་གོ།
འདི་པ་སྐུ་ན་ཕྲ་ཡང་ཉམས་མྱོང་ཕུན་སུམ་ཚོགས་པས་ཁ་ཅིག་གིས"སྐུ་ཉིད་སྐུ་ན་ཕྲ་
ཡང་མྱོང་བ་ཕུན་སུམ་ཚོགས་པའི་རྒད་པོ་ཉམས་མྱོང་ཅན་ནོ"ཞེས་བསྔགས་པ་ཚད་མེད་
བྱས་མྱོང་། གང་དེས་ཐོག་མར་རིན་གོང་དམའ་བའི་གྲོ་ཕྱེ་འཐག་ཁང་ཞིག་ཉོས། སྐབས་དེའི་
མ་རྩ་ནི་ས་ཆ་སྦར་མཐིལ་ཙམ་དེའོ། །སྤྱི་ལོ1770ལོར་མཐུན་རྐྱེན་ཞན་པའི་ཁོར་ཡུག་ཁྲོད་
རས་ཁྲའི་བཟོ་གྲྭ་གཉེར་འགོ་བརྩམས། དེ་ལྟའི་བརྒྱུད་རིམ་དུ་ལས་མིའི་སྡོད་ཁང་གི་ཆ་རྐྱེན་
ཤིན་ཏུ་ཞན་ཁར། གཉེན་སྒྲིག་ཟིན་པའི་ལས་གྲོགས་ཝེ་ལེམ་ཡ་ཚི་བཟའ་མི་བུ་ཕྲུག་བཅས་
པ་ཕོ་ཧྲེང་ཡིན་པའི་འདི་པ་ཚང་དུ་ཁང་པ་བོགས་མར་བླངས་ནས་བསྡད། སྤྱིར་གཟའ་འཁོར་
གཅིག་གི་ཁང་པའི་བོགས་གླ་དང་། འཚོ་བའི་གྲོན་དངུལ་བསྡོམས་ཕེན་ནེ་དྲུག་སྤྲོད་དགོས་
པ་རིན་གོང་ཆེས་དམའ་བར་སྙམ་ཏེ་སྤོར་དགོས་པར་སྐུལ། ཡིན་ཡང་འདི་པས་ཞལ་བཞེས་མ་
གནང་ཁར། ལོ་ན་ཕྲ་བའི་བུ་མོ་ཨེ་ལེན་བརྩེ་བ་ཟབ་མོས་བསྐྱངས་རོགས་མཛད། ལོ་ངོ་བཅུ་
འདས་རྗེས་སུ་ཚོང་གཉེར་ལ་གྲུབ་འབྲས་ཆེན་པོ་ཐོབ་ཅིང་། མོ་ལོ་བཅུ་བདུན་དུ་སོན་པའི་ཨེ་
ལེན་འདི་པས་བག་མར་བསུས། མཐར་ཨེ་ལེན་ལ་དབྱིན་ཇིའི་བློན་ཆེན་གྱི་སྐུ་ཟླ་བྱ་བའི་ཆོ་
ལོ་ཐོབ།
སྐུ་ཟླ་ཨེ་ལེན་ནི་མཛངས་ཤིང་བློ་མི་འགྱུར་བའི་མཛངས་མ་ཞིག་སྟེ། གནས་གང་ཞིག་
ཏུའང་ཞི་དུལ་བག་ཡོད་ཀྱི་ཚུལ་དུ་གནས་ཤིང་། བྱ་བ་གང་ཞིག་ལ་ཕྲད་རུང་བློ་རྩ་བརྟན་པའོ། །འདི་
པའི་དྲུང་ཡིག་གནང་རིང་ཡར་སྐུལ་དང་། སེམས་རྩ་འཁོལ་པོས་ཐབས་ཇུས་འདོན་རོགས་
དང་། ཚོང་དོན་གྱི་ཡིག་འཕྲིན་བལྟ་རྒྱུའི་ཕྱག་རོགས་ཞུས། སྤྱི་ལོ1803ལོར། འཇིག་རྟེན་ཕྱི
མར་གཤེགས། ཏག་ཏག་འདི་པས་གིན་ཐའི་གོ་མིང་མཚན་གནས་བཞེས་ཏེ་ལོ་ངོ་གསུམ་
འདས་པའི་དུས་དེ་ལའོ། །ཚུལ་དེར་ཝེ་ལེམ་ཡ་ཚིས”གལ་ཏེ་རོ་པེར་ཐ་ཐེ་ཕེའུ་བློན་ཆེན་མ་
བྱས་ཚེ། བདག་གི་བུ་མོ་སྙིང་རྗེ་བོ་དེ་ཡང་བློན་ཆེན་གྱི་སྐུ་ཟླར་གྱུར་མི་སྲིད། འཇིག་རྟེན་ཕྱི་
མའི་ལམ་དུ་གཤེགས་པ་ཅི་འདྲའི་སྔ་ཨང་། གལ་ཏེ་ད་ལྟ་ད་དུང་ཡང་འཚོ་གཞེས་བྱེད་བཞིན་
ཡོད་ན་ཅི་འདྲའི་སྐྱིད་ཨང་ཞེས་བློ་ཕམ་ཆེན་པོས་གསུངས་སོ། །
ཕྱིས་སུ་ཀུང་སིའི་ཚོང་དོན་བྱ་གཞག་གི་གཞི་རྒྱ་ཆེ་རུ་གྱུར་ཅིང་། གང་ཉིད་ཀུང་སིའི་
འགོ་པ་དང་། རྩ་བའི་སྒུལ་ཤུགས་སུ་གྱུར། བློ་གྲོས་ཀྱི་རྩལ་ཁ་རྫོགས་པ་དང་། ལུས་ཟུངས་རབ་
ཏུ་རྒྱས་པ། ཉམས་མྱོང་ཕུན་སུམ་ཚོགས་པ། ཚོང་གཉེར་གྱི་རིག་པ་གསལ་པོ་མངའ་བའི་གང་
ཉིད་ལ་འཁལ་འཐག་ལས་རིགས་ཀྱི་ཕྱུག་བདག་སྔ་མ་ཚོར་ལྡན་པའི་སྐྱོན་གྱི་དྲི་དང་བྲལ།
རང་རྩོལ་ཆེར་བསྐྱེད་ཀྱི་སྙིང་སྟོབས་ལྡན་པའི་སྟོབས་ཀྱིས་བྱ་བ་གང་ཞིག་བསྒྲུབ་རུང་ངལ་
དུབ་ལ་མི་སྐྲག་ཅིང་། གཉིད་ཆག་ཟས་བརྗེད་གྱིས་བྱ་བའི་རྒྱུན་བསྐྱངས། དེ་བཞིན་ཐོན་རྫས་
ཀྱི་རྒྱུ་སྤུས་ལེགས་ཤིང་། ཁྲོམ་རའི་གནས་བབ་ཀྱང་བཟང་བས་ཡུལ་མིའི་བསྔགས་བྱའི་ཡུལ་
དུ་གྱུར། ཐོན་རྫས་རྩེ་གྲས་ཐོན་སྐྱེད་ཕྱིར་བརྩོན་ལེན་དང་། ཐབས་ཤེས་ཡོད་རྒུས་གླ་པའི་ཐོབ་
ཆ་དང་། འཚོ་བའི་མཐུན་རྐྱེན་ལ་ལྟ་སྐྱོང་ཕྱིར་ཀུང་སིར་གྱོང་གུན་ཕོག་ཀྱང་གླ་ཆ་དུས་ཐོག་
སྤྲད་པ་སོགས་གནང་།
འདི་པས་རརས་ཚོན་པར་འདེབས་འཕྲུལ་འཁོར་ལེགས་བཅོས་དང་། གསར་གཏོད་ཀྱི་
རྒྱུན་བསྐྱངས་ཁར། དམིགས་བསལ་དུ་ཚགས་པར་བྱ་བའི་བཟོ་རྩལ་ཞིག་བཏོད་པ་སྟེ། སྐྱོ་མ་
དང་། ཡང་ན་རས་གཞིའི་ངོས་སྒྲིབ་བྱེད་ཀྱི་དངོས་པོ་གཞན་གྱིས་ཚོན་རྩི་འགོ་བྱའི་ཆ་ཐམས་
ཅད་བཀབ་སྟེ་རས་ཚོན་དཔར་བའི་སྲོལ་གྱི་སྒོ་འཕར་ཕྱེ། བཟོ་རྩལ་རིགས་དེའི་ཕན་འབྲས་
མངོན་གསལ་དོད་ཅིང་། རས་གཞིའི་ངོས་སུ་ཕབ་པའི་རི་མོའི་ཚོན་མདངས་ཀྱང་རྣམ་པར་
བཀྲ་བའི་ཁྱད་ཆོས་ལྡན། དུས་ཕྱིས་ཀུང་སི་པེ་ལེན་གྱིས་ལག་རྩལ་འདི་སྤྱད་པས་དབྱིན་ཇིའི་
རྩེར་སོན་གྱི་རས་ཁྲའི་བཟོ་རྩལ་དུ་གྱུར། ཕེའུ་ཚང་གིས་ཀྱང་བཟོ་རྩལ་རིགས་འདིའི་ཡན་
ལག་ཀུང་སི་གཉེར་བས་མིང་གྲགས་ཅན་གྱི་རས་ཚོན་རྒྱག་མཁན་དང་། རས་ཆ་བཟོ་སྐྲུན་པ་
མང་པོ་ཐོན་དང་ཐོན་བཞིན་པའོ། །
གསར་གཏོད་གང་ཞིག་ལའང་དཀའ་སྡུག་དང་
གེགས་བར་སིམ་ཡོད།
མིང་གྲགས་ཅན་གྱི་བཟོ་ལས་སྲོལ་གཏོད་མཁན་པོ་ལས་རྐང་ཤུབས་འཁལ་འཐག་
འཕྲུལ་ཆས་ཀྱི་གསར་གཏོད་པ་ར་ཧྥ་ཝེ་ལེམ་ལེ་དང་། འཁལ་འཐག་འཕྲུལ་འཁོར་གྱི་གསར་
གཏོད་པ་འཇོན་ཧ་སི་ཁེ་ཐ་རྣམ་གཉིས་ནི་འཕྲུལ་འཁོར་རིགས་ལ་ཐུགས་རྒྱུས་ཆེ་ཞིང་། རང་
རྩོལ་ལྷོད་མེད་ཀྱི་སྙིང་སྟོབས་ལྡན་ལ། གསར་གཏོད་ཀྱི་བྱ་གཞག་དེས་ཁུལ་དེའི་མི་སེར་གྱི་
ལས་ཞུགས་གནད་དོན་ཐག་གཅོད་ཐུབ་ཡོད།
རྐང་ཤུབས་འཕྲུལ་ཆས་གསར་གཏོད་ཀྱི་ལོ་རྒྱུས་ལ་བཞེད་པ་མི་མཐུན་མོད། ད་བར་གྱི་
ཡིག་ཆར་དེའི་སྲོལ་འབྱེད་པའི་མཚན་ལ་ཝེ་ལེམ་ལེ་ཞུ་བ་དང་། སྤྱི་ལོ1563 ལོར། སོ་ནམ་
པའི་ཁྱིམ་དུ་འཁྲུངས། སྤྱིར་གང་ཉིད་ནི་མེས་རབས་ཀྱི་ཤུལ་བཞག་རྒྱུ་ནོར་བདག་ཏུ་བཟུང་
བའི་དབུལ་ཕྱུག་བར་མ་ཞིག་ཡིན་པར་འདོད་པ་དང་། ཡང་ན་ལྟོ་གོས་ཕྱིད་ཙམ་གྱི་ཕོ་ཧྲེང་
བ་ཞིག་ཏུ་འདོད། དེ་བཞིན་དར་མའི་དུས་སུ་འཚོ་ཚིས་ཕྱིར་ཡུལ་ཕྱོགས་འགྲིམས་མྱོང་བའི་
འཁྱམ་པོ་བ་ཞིག་ཡིན་པ་སོགས་བཤད་སྲོལ་མང་དུ་མཆིས། གང་ལྟར་ཡང་། སྤྱི་ལོ1579ལོར།
སློབ་ཡོན་དམའ་བའི་ཐོབ་ཆས་ཁེམ་པུར་ཆི་སློབ་གླིང་དུ་སློབ་གཉེར་གནང་། ཕྱིས་
སུS7འཇོན་སེ་སློབ་གླིང་དུ་སློབ་བསྒྱུར་གནང་། སྤྱི་ལོ1583ལོར།ཤེས་རམས་པའི་གོ་མིང་ཐོབ།
ཁ་ཅིག་གིས་སྒྲིག་ཁྲིམས་དང་འགལ་ཏེ་དགའ་གྲོགས་བཙལ་བས་སློབ་གྲྭ་ནས་ཕྱིར་བསྐྲད་
པར་འདོད་མོད། གང་ཉིད་ནི་སློབ་གླིང་གི་ཞིབ་འཇུག་སློབ་མ་མིན་པས་ཁྱིམ་ཐབ་བཟུང་རུང་
བས་ཉེས་ཆད་ལྕི་མོ་འདི་རིགས་མི་ཕོག་གོ །
འདི་པས་གསར་གཏོད་ཀྱི་བྱ་གཞག་གཉེར་རིང་ཆོས་དཔོན་གནང་མུས་ལགས། ཁ་
ཅིག་གིས་གང་དེའི་གསར་གཏོད་ཀྱི་ཉེར་ལེན་གྱི་རྒྱུ་ནི་བརྩེ་དུང་ལ་ཕམ་ཉེས་བྱུང་བ་རྩ་བར་
འདོད། དེ་ཡང་ཁུལ་དེའི་བུད་མེད་ཅིག་ལ་དགའ་མོད། དེས་གང་ཉིད་ལ་ཅིས་ཀྱང་དགའ་མ་
མྱོང་། ཐེངས་ཤིག་བུད་མེད་དེའི་སར་བཅར་སྐབས་ཁོ་མོས་རྣམ་འགྱུར་གྲང་ཤུར་ཤུར་ངང་རྐང་
ཤུབས་བསླེས་པ་ལས། མཛའ་བརྩེའི་རྣམ་འགྱུར་ཅི་ཡང་མ་བསྟན། དེའི་དབང་གིས། དུས་དེ་
ནས་བཟུང་རྐང་ཤུབས་བསླེས་པའི་ངང་ཚུལ་ལ་ཞེན་པ་ལོག་ཅིང་། རྐང་ཤུབས་འཁལ་འཐག་
འཕྲུལ་ཆས་ཀྱི་ལག་ཤེས་པས་རྐང་ཤུབས་བསླེ་བའི་ཁོམ་པ་འཕྲོག་འདོད་པའི་འདུན་པ་ཐུགས་
སུ་འཁྲུངས། དེ་ལྟར་མི་ལོ་གསུམ་གྱི་ཡུན་ཚད་སྤྱད་དེ་ཚོད་ལྟ་གང་མང་བརྒྱུད་གསར་གཏོད་
ཀྱི་བྱ་གཞག་བདེ་བླགས་ངང་ལེགས་འགྲུབ་བྱུང་། གསར་གཏོད་ཀྱི་ཚུལ་དེ་ནི་ཅི་འདྲའི་དགོད་
བྲོ་བ་ཞིག་ཡིན་ཨང་།
རྐང་ཤུབས་འཁལ་འཐག་སྲོལ་གཏོད་ཀྱི་བྱུང་བ་ཇི་ལྟར་ཡིན་རུང་། འདི་ནི་གསར་
གཏོད་མཁན་པོའི་བློ་གྲོས་ཀྱི་རྩལ་རྫོགས་པའི་འབྲས་བུར་འཁུམས་ཤིང་། ཡུལ་མཐར་འཚོ་
གནས་ཀྱིས་སྐུ་ཚེ་གང་སློབ་གཉེར་དང་། ཞིབ་འཇུག་གི་བྱ་བར་སྤྲོ་མཁན་ཞིག་གིས་བསྒྲུབས་
ཐུབ་པ་ལས་གཞན་གྱིས་མིན། གསར་གཏོད་རིགས་འདི་ནི་ལག་ཤེས་བཟོ་རྩལ་གྱི་གནས་
བབ་དང་བལྟས་ན་མིའི་རིགས་ཀྱི་བློ་གྲོས་ཀྱི་སྙིང་བཅུད་ཡིན་པ་གོར་མ་ཆག སྤྱིར་དོན་སྙིང་
རླབས་ཆེ་ཤོས་ནི་ལག་ཤེས་བཟོ་རྩལ་ནས་འཕྲུལ་འཁོར་བཟོ་ལས་ཀྱི་དུས་མཚམས་སུ་བར་
བརྒལ་བྱས་པ་དེའོ། ། དེ་འདྲའི་ལོ་རྒྱུས་ཀྱི་ཁོར་ཡུག་དང་བལྟས་ན་གསར་གཏོད་ཀྱི་དོན་
སྙིང་དེ་བས་ཆེ་བར་སྙམ་པ་སྟེ། དུས་སྐབས་དེར་འཕྲུལ་འཁོར་གསར་གཏོད་ཀྱི་མཐུན་རྐྱེན་
འཛོམས་དཀའ་བ་དང་། སྒྲིག་ཆས་ཀྱི་ཆ་རྐྱེན་དབེན་པ། ལས་རོགས་ཙམ་ཡང་མེད་པ་ལྟ་བུའོ། །
ཟེར་སྒྲོས་སུ་ཐོག་མའི་གསར་གཏོད་ལ་གཏོགས་པའི་འཕྲུལ་འཁོར་གྱི་རྒྱུ་ཆ་ཤིང་ལས་གྲུབ་
སྐད། མཐར་མི་ལོ་གསུམ་གྱི་ཡུན་ལ་གཞི་ནས་ལེགས་འགྲུབ་བྱུང་།
འཕྲུལ་འཁོར་གྱི་མ་ལག་ལ་མུ་མཐུད་བསྒྱུར་བཅོས་གནང་། སྐབས་དེའི་ཐུགས་འདུན་
ཆེ་ཤོས་ནི་དབྱིན་ཇིའི་རྒྱལ་མོའི་རོགས་རམ་འཐོབ་པ་བྱ་རྒྱུ་དེའོ། ། དེའི་དབང་གིས། དབྱིན་
ཇིར་ཕེབས་ཏེ་རྒྱལ་མོར་སྤྱན་འབུལ་ཞུ་རྒྱུ་ཐུགས་སུ་བཏགས། ཐོག་མར་ཕོ་བྲང་གི་བློན་པོར་
གཟིགས་འབུལ་ཞུས་པས་རྒྱལ་མོར་སྤྱན་འབུལ་ཞུ་རྒྱུའི་སྐལ་བ་ཐོབ། མ་བསམས་སར་རྒྱལ་མོ་
ཨི་ལི་ཚེ་པེལ་ཚེའི་རོགས་སྐྱོར་གནང་རྒྱུ་ལྟ་ཅི། རྐང་ཤུབས་ལག་ཤེས་པའི་མི་སེར་དཀྱུས་མའི་
ལས་ཞུགས་ཀྱི་སྐལ་བ་ཕྲོགས་ཞེས་མི་འཇིགས་བཀའ་ཡིས་བསྒོས་པས་ཐམས་ཅད་ཀྱི་དང་
ལེན་ཀྱང་མ་བྱས། དབྱིན་ཇིར་གསར་གཏོད་དེའི་དགེ་མཚན་ཆར་ཁས་ལེན་མ་བྱས་པ་ཐུགས་
སུ་བཅངས་མུར། མཁྱེན་རྒྱ་ཡངས་པའི་ཧེན་རི་གདུང་རབས་བཞི་པའི་བློན་ཆེན་སུ་ལིའི་
གདན་ཞུས་བརྒྱུད་ཧྥ་རན་སིའི་བཟོ་སྐྲུན་ལས་རིགས་ཀྱི་ལྟེ་བའི་གྲོང་ཁྱེར་ལི་ཨང་དུ་རྐང་
ཤུབས་འཕྲུལ་ཆས་ཀྱི་གསར་གཏོད་འཐུས་སྒོ་ཇེ་ཚང་དུ་བཏང་ཞིང་། གནས་དེའི་བཟོ་པར་
འཕྲུལ་ཆས་ཀྱི་བཟོ་སྐྲུན་དང་། བཀོལ་སྤྱོད་ཇི་ལྟར་བྱེད་ཐབས་ཀྱི་སློབ་སྟོན་ཡང་གནང་།
སྤྱི་ལོ1705ལོར། གཞི་རྒྱ་ཆེ་བའི་རྐང་ཤུབས་འཕྲུལ་འཁོར་གྱི་བཟོ་གྲྭ་ཡང་གཉེར། ཡིན་ཡང་
གང་ཉིད་ལ་མཚན་སྙན་དང་། བྱ་དགའ་བསྩལ་པའི་ཧེན་རི་གདུང་རབས་བཞི་པ་དགོངས་པ་
རྫོགས་པས་བྱ་གཞག་གི་རྒྱུན་བསྐྱངས་ཐབས་བྲལ། སླར་ཁེ་དབང་རྩོད་ཕྱིར་ཕེ་རིས་སུ་ཁྲུན་
ཐག་བཅད་རུང་། སྤྱིར་ཧྥ་རན་སི་པས་གང་ཉིད་ནི་ཆོས་པ་གསར་པ་དང་། རྒྱལ་ཁོངས་མི་འདྲ་
བར་སྙད་བཏགས་ཏེ་ཞུ་དོན་རྩ་བའི་ཆ་ནས་རྩིས་ལེན་མ་བྱས། མ་འགོར་བར་གསར་གཏོད་པ་
མིང་གྲགས་ཅན་འདི་ཉིད་དཀའ་སྡུག་དང་། སྐྱོ་གདུང་གི་མནར་གཅོད་ཀྱིས་གཙེས་ཏེ་ཕེ་རིས་
སུ་སྐུ་གཤེགས།
དུས་ཕྱིས་གང་དེའི་སྤུན་གྲོགས་དང་། ལག་རྩལ་པ་བདུན་སླར་དབྱིན་ཇིར་ཕྱིར་འཁོར།
འཇེམ་སེ་ལེས་གྲོ་འཐག་ཁང་གི་སྦྱིན་བདག་ཅིག་དང་མཉམ་ལས་གནང་། རྐང་ཤུབས་ཐོན་
སྐྱེད་བྱས་པར་ཁེ་སྤོགས་ཤིན་ཏུ་བཟང་། སྤྱིར་ཁུལ་དེར་རྐང་ཤུབས་ཐོན་སྐྱེད་ཀྱི་རྒྱུ་ཆ་སྟེ།
ལུག་བལ་གྱི་ཐོན་ཁུངས་ཕུན་སུམ་ཚོགས། ཟེར་སྒྲོས་སུ་འདི་པས་རྒྱུ་ཞ་ཉེ་ལས་གྲུབ་པའི་རྐང་
ཤུབས་འཕྲུལ་ཆས་ཀྱི་ལག་རྩལ་ནང་འདྲེན་བྱས་པས་ཐོན་སྐྱེད་ནུས་ཤུགས་གོང་མཐོར་སོང་། རིམ་
བཞིན་དབྱིན་ཇིར་འཕྲུལ་ཆས་རིགས་འདི་སྤྱོད་མཁན་ཇེ་མང་དུ་སོང་། མཐར་འཕྲུལ་ཆས་
ཀྱིས་རྐང་ཤུབས་བསླེ་བའི་བཟོ་རྩལ་དབྱིན་ཇིའི་བཟོ་ལས་ཀྱི་ཡན་ལག་གལ་ཆེ་ཞིག་ཏུ་གྱུར།
རྐང་ཤུབས་འཕྲུལ་ཆས་ཀྱི་ཐུན་མོང་མ་ཡིན་པའི་ལེགས་བཅོས་རིགས་ཤིག་ནི་མཐའ་
ཆགས་ཅན་གྱི་རྐང་ཤུབས་བསླེ་ཐུབ་མིན་དེ་ཡིན་པ་སྟེ། སྤྱི་ལོ1777ལོར། ཧྥེ་རོ་སེ་ཐ་དང་།
ཧེར་མེ་སེས་ལེགས་བཅོས་ཀྱི་དགེ་མཚན་ནང་འདྲེན་གྱིས་དྲ་མིག་མཐའ་ཆགས་ཅན་གྱི་རྐང་
ཤུབས་ཐོན་སྐྱེད་བྱས། མི་ལོ་སུམ་ཅུའི་མཇུག་ཏུ་དབྱིན་ཇི་ཧྲིལ་པོར་དྲ་མིག་མཐའ་ཆགས་
ཅན་གྱི་རྐང་ཤུབས་འཕྲུལ་འཁོར་ཆིག་སྟོང་ལྔ་བརྒྱ་སྤྱད་པས་ཁྱོན་བཟོ་པ་ཆིག་ཁྲི་ལྔ་སྟོང་གི་
ལས་ཞུགས་གནད་དོན་ཐག་ཆོད། ཡང་དམག་འཁྲུག་དང་། དར་སྲོལ་གྱི་དབང་གིས་དུས་ཕྱིས་
ལས་རིགས་འདིར་ཕམ་ཉེས་བྱུང་། འཇོན་ཧ་སི་ཁེ་ཐ་མ་བྱོན་བར་བསྐྱར་བཟོ་མ་ཐུབ། གང་
དེས་བྱ་བའི་རྒྱུན་བསྲིངས་ཏེ་སྔ་ན་མེད་པའི་འཕེལ་རྒྱས་བཏང་བའི་དགེ་མཚན་རབ་ཏུ་ལྕི།
སྐྱེ་སྟོབས་ཀྱི་ཤེས་རབ་དང་མི་གཤིས་ཀྱི་འགྱུར་བག
འཇོན་ཧ་སི་ཁེ་ཐ་སྤྱི་ལོ1783ལོར། ཞིང་བདག་ཅིག་གི་ཁྱིམ་དུ་འཁྲུངས། སློབ་གཉེར་
གནང་རིང་སྦྱངས་འབྲས་ལེགས་མོད། མི་འགོར་བར་སློབ་བྱོལ་བྱས་ནས་མགར་བ་ཞིག་གི་
དགེ་ཕྲུག་གནང་། གནས་དེ་ནས་ལག་ཆ་བཀོལ་སྤྱོད་དང་། རྐང་ཤུབས་འཕྲུལ་ཆས་ཀྱི་ལྷུ་
ལག་སྒྲིག་སྦྱོར་གྱི་ཤེས་བྱ་ཁོང་དུ་ཆུད། ཁོམ་པ་ཡོད་ཚད་འཕྲུལ་ཆས་ལེགས་བཅོས་ཐད་ལ་
ཞིབ་འཇུག་གནང་། འདི་པའི་མཆེད་གྲོགས་ཏེ། གྲོས་ཚོགས་ཁང་འོག་མའི་སྐུ་ཞབས་པིར་ཚེ་
ལེ་ལའང་གང་ཉིད་དང་འདྲ་བར་ཧྥ་རན་སིའི་རྐང་ཤུབས་མཐའ་ཆགས་ཅན་གྱི་འཕྲུལ་ཆས་
གསར་གཏོད་ཀྱི་དགོངས་འཆར་འཁྲུངས་སོ། ། སྐབས་དེའི་ཧྥ་རན་སིའི་རྐང་ཤུབས་མཐའ་
ཆགས་ཅན་ནི་ལག་ཤེས་པས་བསླེ་བའི་གནས་སུ་ལྷུང་ཡོད། འཇོན་ཧ་སི་ཁེ་ཐ་གང་ཉིད་ཀྱི་
དགོངས་ཚུལ་ལྟར་འཕྲུལ་ཆས་ཀྱིས་ལག་ཤུབས་མཐའ་ཆགས་ཅན་ཐོག་མར་ཐོན་སྐྱེད་བྱས།
དེ་ལྟའི་ལེགས་འགྲུབ་ཀྱི་རྐྱེན་ལས་མཐའ་ཆགས་ཅན་གྱི་འཁལ་འཐག་འཕྲུལ་ཆས་ལ་ཞིབ་
འཇུག་དང་། གསར་བཟོ་བྱ་རྒྱུའི་ཆོད་སེམས་མི་གཡོ་བ་ཐུགས་ལ་འཁྲུངས། སྐབས་དེར་རྐང་
ཤུབས་འཕྲུལ་ཆས་ཀྱི་ལེགས་བཅོས་འཐུས་སྒོ་ཚང་བས་ཕལ་མོ་ཆེས་རྐང་ཤུབས་དྲ་མིག་
ཅན་གྱི་བཟོ་རྩལ་སྤྱོད་སྒང་ཡིན། སྤྱིར་རྐང་ཤུབས་ཀྱི་ངོས་སྲབ་ཅིང་། རལ་སླ་བས་བཟོ་རྩལ་
ཐད་དཀའ་ངལ་མང་པོར་ཕྲད་མོད། ཁུལ་དེའི་རྣམ་དཔྱོད་ཅན་གྱི་གསར་གཏོད་པ་མང་པོས་
སྟོང་སྐུད་དཀྲི་བའི་དྲ་མིག་ཅན་གྱི་འཁལ་འཐག་འཕྲུལ་ཆས་གསར་གཏོད་ཀྱི་འགོ་བརྩམས།
བརྒྱུད་རིམ་དེར་ཁ་ཅིག་བཀྲེས་ལྟོགས་ཀྱིས་འཆི་བ་དང་། ཁ་ཅིག་སྨྱོན་པར་གྱུར་པ་སོགས་བྱ་
གཞག་ལེགས་འགྲུབ་འབྱུང་བར་དཀའ་སྡུག་ཚད་མེད་མྱངས།
དགུང་ལོ་ཉི་ཤུ་རྩ་གཅིག་ཏུ་སོན་པའི་གང་ཉིད་ལ་གནས་དེར་བྱ་བ་བསྒྲུབ་རྒྱུའི་ཐུགས་
འདུན་དྲག་པོ་འཁྲུངས་ཁར། འཁལ་འཐག་ལས་རིགས་ཀྱི་བྱ་བ་ལས་རྒྱུ་རྙེད། རྣམ་དཔྱོད་བཀྲ་
བ་དང་། སྤྱོད་པ་མི་ཆོས་དང་མཐུན་པའི་དགེ་མཚན་ཆར་སྦྱིན་བདག་གི་མོས་པ་ཐོབ་ཅིང་། གླ་ཆ་
མཐོ་ཤོས་ཀྱི་ཐོབ་ཆའང་སྤྲད། དེ་ལྟར་རྐང་ཤུབས་མཐའ་ཆགས་ཅན་གྱི་འཕྲུལ་ཆས་གསར་
གཏོད་ཀྱི་ཞིབ་འཇུག་གི་རྒྱུན་མུ་མཐུད་བསྐྱངས་ཤིང་། རྐང་ཤུབས་མཐའ་ཆགས་ཅན་དང་།
སྔས་འབོལ་མཐའ་ཆགས་ཅན་བསླེ་བའི་བཟོ་རྩལ་ལའང་ཞིབ་འཇུག་གནང་།
འཁལ་འཐག་དྲ་མིག་ཅན་གྱི་འཕྲུལ་ཆས་གསར་གཏོད་བྱ་རྒྱུ་ནི་རྙོག་འཛིང་ཅན་ཞིག་
ལས་མ་འདས་པ་སྟེ། འདི་ནི་ལག་ཤེས་པའི་མཛུབ་མོས་སྟོང་སྐུད་དཀྲིས་ཏེ་དྲ་མིག་བསླེ་བའི་
ཚུལ་ལ་ལད་མོ་བགྱིས་པའི་འཕྲུལ་འཁོར་ཞིག་གོ ། གང་དེས་མྱོང་བར་བརྟེན་ཏེ་གསར་
གཏོད་རང་བཞིན་གྱི་སྒོ་ནས་སྟོང་སྐུད་ལ་འཕྲེད་གཞུང་གཉིས་སུ་ཕྱེ། འཕྲེད་ཀྱི་སྟོང་སྐུད་
འཕྲུལ་ཆས་ཀྱི་མ་གཞུང་ན་མཐུད། དེ་ནས་ལྕགས་ཀྱུས་འཕྲེད་གཞུང་གི་སྟོང་སྐུད་གཉིས་སྣོལ་
བ་སོགས་ལག་ཤེས་པའི་བཟོ་རྩལ་གྱིས་བསླེས་པ་ལྟར་ལེགས་འགྲུབ་བྱུང་། དེ་ལྟའི་བཟོ་རྩལ་བྱང་
ཆུབ་པ་དང་། མྱོང་བ་ཕུན་སུམ་ཚོགས་པོས་མཐར་འཁལ་འཐག་དྲ་མིག་ཅན་གྱི་འཕྲུལ་འཁོར་
ཡོངས་སུ་གསར་གཏོད་གནང་། དགུང་ལོ་ཉི་ཤུ་རྩ་བཞིར་སོན་དུས་གསར་གཏོད་ཀྱི་སྙན་ཞུར་
ཁེ་དབང་ཡང་ཐོབ།
གང་ཉིད་ཀྱི་མི་ཚེའི་དམིགས་ས་ཉག་ཅིག་ཡིན་པའི་གསར་གཏོད་རིགས་འདི་བསྒྲུབ་
དཀའ་བའི་ཡུལ་དུ་གྱུར་པས་ཆུང་མས་ཀྱང་ལེགས་འགྲུབ་ཐུབ་མིན་ལ་སེམས་ཁུར་བྱས་པ་
སྟེ། ཁོ་མོས་སེམས་འཚབ་ཆེན་པོས"བྱ་བ་འདི་བསྒྲུབ་ཐུབ་བམ"ཞེས་བསྐྱར་ཟློས་ཀྱིས་དྲན་
སྐུལ་བྱས་པ་ལྟ་བུའོ། ། སྤྱིར་གང་ཉིད་ལ་དཔའ་སྤོབས་རྒྱས་རུང་། ཆུང་མ་སེམས་ཁྲལ་གྱིས་
མནར། དེ་ལྟའི་གཟའ་འཁོར་ཁ་ཤས་ཀྱི་རྗེས་སུ་གསར་གཏོད་ལ་ལེགས་འགྲུབ་བྱུང་བས་ཆུང་
མའི་སྔུན་ན་ཐུགས་ཚིམས་པོས་འཁལ་འཐག་འཕྲུལ་ཆས་ཀྱིས་བསླེས་པའི་རྐང་ཤུབས་མཐའ་
ཆགས་ཅན་ཐོག་མ་དེ་ཕྱག་རྟགས་ཚུལ་དུ་གནང་།
གསར་གཏོད་གང་ཞིག་གི་རིན་ཐང་ནི་ཐོན་སྐྱེད་ཀྱི་སྤྱོད་མཁོ་ལྡན་མིན་ལ་རག་ལས་པ་
ཡིན། དེའི་དབང་གིས། འདི་པར་གསར་གཏོད་ཀྱི་ཁེ་དབང་འཐོབ་མིན་རྩོད་གཞི་ཅན་དང་།
ཁེ་དབང་སྙན་ཞུའང་ཞིབ་གླེང་གི་ཡུལ་དུ་གྱུར། ཡང་ཚོང་པ་ཕལ་མོ་ཆེས་གང་དེའི་ཐོན་རྫས་
ཁེ་དབང་གོ་ཆོད་མེད་པར་ངོས་འཛིན་པ་དང་། འཕྲུལ་འཁོར་རྙིང་པ་མུ་མཐུད་སྤྱད་དེ་གསར་
གཏོད་ཁེ་དབང་ལ་རྡོག་བརྫིས་བཏང་། དུས་མཚུངས་ཐོན་རྫས་ཁེ་དབང་གསར་པ་རིམ་པར་
སྤྱད་ཅིང་། དེ་དག་ལ་སྔ་ན་མེད་པའི་ལེགས་བཅོས་བརྒྱུད་སྤྱོད་མཁོའི་རིན་ཐང་ཆེ་ཚུལ་ཡང་
བསྒྲགས། མཐར་དེ་ལྟའི་རྩོད་ཉོག་ཞི་རྗེས་འདི་པའི་ཐོན་རྫས་ཁེ་དབང་གི་རྐང་པ་ཚུགས་ཐུབ་ཙམ་
བྱུང་། དེ་ཡང་ཚོང་པ་གཉིས་ནང་ཕན་ཚུན་ཁེ་དབང་རྩོད་དུས་ཕྱོགས་གཉིས་ཀས་གང་དེའི་
ཐོན་རྫས་ཁེ་དབང་ལ་བཙན་གནོད་བྱས་པ་ཁྲིམས་ཀྱིས་ཁྲུན་ཐག་ཡང་དག་བཅད་པ་ལས་
ཡིན་པ་སྟེ། དེ་ཡང་ལས་རིགས་འདིར་རྒྱུས་མངའ་ཅི་ཡང་མེད་པའི་ཁྲིམས་རྩོད་པ་འཇོན་ཁ་
པུ་རེན་གྱིས་གང་དེར"བདག་ནི་ལས་རིགས་འདིར་རྒྱུས་མངའ་ཅི་ཡང་མེད"ཅེས་གཏམ་སྲོང་
པོར་སྨྲས་ཤིང་། རྐྱེན་དེ་ནི་ཁྲིམས་གཏུག་རྒྱལ་ཕམ་གྱི་རྩ་བར་ཐུག་ཅེས་བཟོ་གྲྭའི་ལས་ཡུལ་
དངོས་སུ་འཁལ་འཐག་འཕྲུལ་ཆས་ལ་རྒྱུས་ལོན་ཞིབ་པར་བྱས། གྱོད་དོན་གཏུག་བཤེར་གྱི་
སྐབས་གདེང་ཚོད་ཆེན་པོས་འདྲི་གཅོད་པར་འཁལ་འཐག་འཕྲུལ་ཆས་ཀྱི་དགེ་མཚན་ངོ་སྤྲོད་དང་།
དེ་འབྲེལ་གྱི་བྱེད་ནུས་ཁྲིད་སྟོན་བྱས། སྤྱིར་ཁྲིམས་རྩོད་པས་འཕྲུལ་ཆས་ཀྱི་ཤེས་བྱ་དང་།དེ་འབྲེལ་
གྱི་བྱེད་ནུས་གནད་དུ་འཁེལ་པོས་རྒྱུ་མཚན་དུ་དྲངས་པའི་བདེན་ཚིག་ལ་ཁྲིམས་དཔོན་དང་། འདྲི་
གཅོད་པ་ཐམས་ཅད་ཀྱི་ཡིད་དབང་ཕྲོགས་ཤིང་། ཁྲིམས་གཏུག་ལ་མཐའ་མའི་རྒྱལ་ཁ་ཐོབ།
ཕྱིས་སུ་གང་ཉིད་ཀྱིས་གསར་གཏོད་བྱས་པའི་འཕྲུལ་ཆས་དྲུག་བརྒྱ་ལྷག་ཐོན་སྐྱེད་དུ་སྤྱད་
ཅིང་། ཐོན་རྫས་ཁེ་དབང་གི་རིན་གོང་མི་དམན་པ་ཐོབ།
སྤྱི་ལོ1809ལོར། འཁལ་འཐག་མཐའ་ཆགས་ཅན་གྱི་བཟོ་གྲྭའི་སྦྱིན་བདག་གནང་། བཟོ་
པའི་ལས་ཞུགས་ཀྱི་གནད་དོན་ཐག་གཅོད་ཕྱིར་གླ་ཆར་རིམ་པ་ཕྱེ་བའི་སྒྲིག་སྲོལ་བཙུགས།
སྤྱིར་བཟོ་པས་གླ་ཆ་ལོངས་སུ་སྤྱད་མོད། འཕྲུལ་ཆས་ཀྱིས་ལག་ཤེས་པའི་ལས་ཀ་ཕྲོགས་པས་
ལས་ཞུགས་དཀའ་ཞེས་འཕྲུལ་ཆས་ལ་གཏོར་སྐྱོན་ཚད་མེད་བཏང་། སྤྱི་ལོ1811ལོར། སྦྱིན་
བདག་ལ་བཟོ་པའི་གྱེན་ལངས་དྲག་པོའི་གནོད་འཚེ་ཕོག དེ་ཡང་འཁལ་འཐག་འཕྲུལ་
ཆས་རྩ་མེད་བཟོས་པ་དང་། སྦྱིན་བདག་ཕལ་མོ་ཆེར་གཅར་རྡུང་དང་། ཉེས་ཆད་དྲག་པོ་
ཕོག གྱེན་ལངས་སྐབས་ཤིག་རིང་ཞི་རྗེས་འཕྲུལ་ཆས་ལ་གཏོར་བཤིག་མ་ཐེབས་མོད། ཁུལ་
དེ་ནི་དྲག་པོའི་གྱེན་ལངས་ཀྱི་ལྟེ་བར་གྱུར་པས་སྒྲིག་འཛུགས་ཡོད་པ་དང་། འགོ་པ་ཡོད་པའི་
ཚོགས་པར་གྱུར། ནམ་རྒྱུན་མཚན་མོའི་དུས་སུ་འདུ་ཚོགས་དང་། ཆོད་སྡོམ་བཞག་སྟེ་འཁལ་
འཐག་བཟོ་གྲྭའི་སྒྲིག་ཆས་ལ་གཏོར་སྐྱོན་ཚད་མེད་བཏང་བའི་གནོད་འཚེ་རིམ་བརྩེགས་སུ་
བརྩམས། མཐར་སྤྱི་ལོ1811ལོར། བཟོ་པ་གྲངས་འབོར་མང་པོ་ལས་གནས་ཤོར་ཤིང་། སྦྱིན་
བདག་ཕལ་མོ་ཆེས་འཕྲུལ་ཆས་སྲུང་སྐྱོབ་ཕྱིར་རོང་ཁུལ་དང་། སྒེར་གྱི་ཁྱིམ་དུ་སྤོས་ཏེ་ཐོན་
སྐྱེད་མཚམས་འཇོག་མི་བྱེད་ཀ་མེད་དུ་གྱུར།
ལས་འགུལ་དེར་སྲིད་གཞུང་གིས་ཁྲིམས་གཅོད་ཚ་ནན་མ་བྱས་པས་ཁྲིམས་རྒྱ་ནས་
ཡན་པའི་ཉེས་ཅན་པས་གྱེན་ལངས་བསྐྱར་གསོ་བྱས། སེ་གོལ་གཏོགས་པའི་ཡུན་དུ་དབྱིན་
ཇིའི་བཟོ་ལས་ཁུལ་ཕལ་མོ་ཆེར་ཁྱབ་གདལ་ཕྱིན། འགོ་པའི་བཀའ་དང་མི་འགལ་བ་དང་། དེ་དང་
འགལ་ཚེ་རང་སྲོག་ལྕེབས་ཞེས་སྒྲིག་འཛུགས་ཡོད་པ་དང་། གསང་བའི་སྒོ་ནས་ལས་འགུལ་
སྤེལ། དེའི་དམིགས་ཡུལ་ནི་འཁལ་འཐག་འཕྲུལ་ཆས་དང་། མཐའ་ཆགས་ཅན་གྱི་འཁལ་
འཐག་འཕྲུལ་ཆས་ཅི་རིགས་རྩ་མེད་བཟོ་རྒྱུ་དེའོ། །ལོ་ངོ་ཁ་ཤས་ཀྱི་གྱེན་ལངས་དྲག་པོའི་ཁྲོད་
བཟོ་པས་བཟོ་གྲྭ་རྩ་མེད་བཟོས་པ་དང་། མེར་བསྲེགས་པ། ཐ་ན་བཟོ་གྲྭའི་སྦྱིན་བདག་དམར་
གསོད་དང་། ལྐོག་གསོད་སོགས་ཀྱི་ཁྲིམས་འགལ་བྱ་ངན་བརྩམས། མཐར་སྲིད་གཞུང་ནས་
དམག་མི་མངགས་ཏེ་གྱེན་ལངས་ཞོད་འཇགས་དང་། ཉེས་དོན་དེའི་བྱེད་གཏེ་ཁྲིམས་ལྟར་སྲོག་
གི་ཆད་པ་མི་གཅོད་ཀ་མེད་བྱུང་བས་རིམ་བཞིན་ཞི་འཇགས་སུ་གྱུར་ཏོ། །
འཇོན་ཧ་སེ་ཁེ་ཐ་ནི་བློ་གྲོས་ཀྱི་འཇུག་པ་ཡངས་ཤིང་། དཔྱོད་ཤེས་ཀྱི་བློ་དང་ལྡན་པ། བྱ་
བ་གང་ཞིག་བསྒྲུབ་རུང་། འགོ་བརྩམས་མཁས་ལ་མཇུག་བསྡུ་ལེགས་པའི་ཤེས་རབ་ཅན་ཞིག་
གོ ། གང་ཉིད་ནི་སྒམ་ཚུགས་ཅན་དང་། ཡིད་གཞུངས་པ། ཐམས་ཅད་ཕ་རོལ་པོའི་ཕྱིར་བསྔོ་
བ་ཞིག་ཀྱང་ངོ་།། ཁོང་གིས་ཧྥ་རན་སི་དང་། ཨི་ཐ་ལིའི་ཡིག་རིགས་གཉིས་མཁྱེན་ཁར། བྱང་
ཚད་ཀྱང་མཐོན་པོར་སོན་ཡོད། གནད་དོན་གང་ཞིག་ལའང་ཐུན་མིན་གྱི་འདོད་ཚུལ་དང་། རང་
སྒེར་གྱི་ལྟ་བ་ཟབ་པས་བཟོ་པ་ཕལ་མོ་ཆེས་ཆོས་དཔོན་གྱི་ཚུལ་དུ་བཀུར་གཟོ་བྱའོ། ། ཡང་
རྒྱུ་འབྲས་ཀྱི་བློ་མིག་མ་ལྡོངས་པས་བཟོ་པའི་ལྟོ་གོས་ཕྱིད་ཙམ་གྱི་གནས་བབ་སྙིང་རྗེའི་ཡུལ་
དུ་བཟུང་སྟེ་འཚོ་བའི་མཐུན་རྐྱེན་ལེགས་བཅོས་དང་། བཟོ་པའི་བུ་ཕྲུག་ལ་སློབ་གཉེར་གྱི་གོ་
སྐབས་འཐོབ་ཕྱིར་ལི་ར་སྟོང་ཚོ་དྲུག་སྤྱད་དེ་སློབ་གྲྭ་གཉེར་བ་སོགས་གཉོམ་ཆུང་ཐམས་ཅད་
བྱམས་པའི་སེམས་ཀྱིས་བསྙོར་སྐྱོང་མཛད།
་ལོ1831ལོར། གང་ཉིད་གྲོས་ཚོགས་ཁང་གི་ཚོགས་མིར་བསྐོ་བཞག་བྱས། དུས་ཕྱིས་
ཀྱི་མི་ལོ་སུམ་ཅུར་ཁུལ་དེའི་གྲོས་ཚོགས་ཀྱི་ཚོགས་མི་གནང་། སྤྱི་ལོ1861ལོར་དགོངས་པ་
རྫོགས། ཡིད་གཞུངས་ཤིང་། བློ་རྣོ་བ། ཐམས་ཅད་ཕ་རོལ་པོའི་ཕྱིར་བསྔོ་བའི་སྐྱེས་ཆེན་འདི་
ཉིད་དུས་ད་ལྟའི་བར་དུའང་ཡུལ་མིའི་སེམས་ཁོང་དུ་གནས་ཤིང་། ཕྱི་རབས་པའི་མིག་ལྟོས་
བཟང་པོའི་ཡུལ་དུ་གྱུར་ཏོ། །
གསར་གཏོད་པར་ཐོབ་དང་གོ་སའི་མཐོ་དམའ་མེད།
ཅ་ཁར་ཐའི་ཐུན་མིན་གྱི་མི་ཚེའི་བགྲོད་ལམ་གྱིས་ཐོབ་དང་གོ་ས་དམན་པའི་སྐྱེས་བུ་
གང་དེ་ཐབས་དང་། ཤེས་རབ་ཀྱི་རྩལ་རྫོགས་པ་ཞིག་ཡིན་ན། རྒྱལ་ཁབ་ལ་ལེགས་སྐྱེས་ཚད་
མེད་འབུལ་ཐུབ་ཅིང་། བཟོ་ལས་རྒྱལ་ཁབ་ཅིག་ལ་བག་ཆགས་ཟབ་མོ་འཇོག་ཐུབ་པའི་གནས་
ལུགས་ལ་གསལ་སྟོན་བྱས་ཡོད། འདི་པ་ཧྥ་རན་སིའི་འཁལ་འཐག་བཟོ་པ་ཞིག་གི་ཁྱིམ་དུ་
འཁྲུངས། ཁྱིམ་གྱི་འཁོས་ཀ་ཞན་པས་འཚོ་བའི་མཐུན་རྐྱེན་བསྒྲུབ་རྒྱུ་ལྟ་ཅི། སློབ་གཉེར་གྱི་
སྐལ་བ་ཡང་མ་ཐོབ། ནར་སོན་རྗེས་ཡབ་དང་ལྷན་ཅིག་དཔེ་ཆ་འཚེམ་སྒྲིག་གི་བཟོ་པ་གནང་།
གནས་དེའི་རྩིས་དཔོན་སེམས་བཟང་ཞིག་གི་གམ་ནས་རྩིས་རིག་སློབ་གཉེར་གྱི་སྐལ་བ་ཐོབ།
དུས་ཕྱིས་རྩིས་དཔོན་དེའི་བཀའ་མངག་ལྟར་གང་དེའི་འཕྲུལ་འཁོར་ལ་ཞེན་པའི་གཉུག་
གཤིས་རྙེད་ཕྱིར་དང་། རང་གཤིས་འཕེལ་རྒྱས་ཕྱིར་གྲི་བཟོ་ཁང་ཞིག་ཏུ་ལས་བསྒྱུར་གནང་།
དེ་ནས་ཡི་གེ་གཏག་མཁན་གྱི་ཕྱག་ལས་ཡང་གནང་།
ཡབ་ཡུམ་གཉིས་གཤེགས་རྗེས་ཕ་ནོར་ཚུལ་དུ་འཁལ་འཐག་འཕྲུལ་ཆས་གཉིས་ཤུལ་
དུ་ལུས། འདི་པས་ཀྱང་ཡབ་ཀྱི་ཕྱག་རྒྱུན་བསྐྱངས་ཏེ་འཁལ་འཐག་བཟོ་པ་གནང་། འཁལ་
འཐག་འཕྲུལ་ཆས་ལེགས་བཅོས་དང་། སྔ་ན་མེད་པའི་གསར་གཏོད་གནང་རྒྱུའི་དགོངས་
གཞི་ཐུགས་སུ་འཁྲུངས། སྤྱིར་འཁོས་ཀ་ཞན་པས་བུན་འཇལ་དང་། བཟའ་ཟླའི་འཚོ་ཚིས་
ཕྱིར་འཁལ་འཐག་འཕྲུལ་ཆས་གཉིས་ཀ་ཕམ་ཚོང་གནང་མོད། འཁོས་ཀ་སྔར་བས་ཇེ་ཞན་
དུ་གྱུར། དེ་ལྟར་བུན་འཇལ་གྱི་ཁུར་པོ་ལྕི་མོས་ཐ་ན་སྡོད་ཁང་ཡང་ཕམ་ཚོང་གནང་བ་སོགས་
དཀའ་སྡུག་ཆེ་ཁར། ཕལ་མོ་ཆེས་གང་ཉིད་ནི་གསར་གཏོད་ཀྱི་སྟོང་བསམ་ལ་སྤྲོ་བའི་སྐྱེས་བུ་
མདོ་མེད་པའི་ངང་ཚུལ་དུ་མཐོང་།
དུས་ཕྱིས་ཀྱི་ལོ་འགའི་ནང་གང་ཉིད་ཀྱི་གནས་ཚུལ་རྣ་བའི་སྐལ་བར་མ་གྱུར་མོད།
འབྲེལ་ཡོད་ཀྱི་བྱུང་བ་ལས་གསལ་བ་ལྟར་ན། གང་དེས་འབུར་རིས་ཅན་གྱི་འཁལ་འཐག་
འཕྲུལ་ཆས་ཀྱི་བཟོ་རྩལ་ལ་ལེགས་བཅོས་གནང་འགོ་ཚུགས་པར་སྐད། སྤྱི་ལོ1790ལོར། སྲིན་
སྐུད་འཕྲུལ་ཆས་ཀྱི་མ་གཞུང་དུ་རྒྱུ་སྤུན་བསྣོལ་བའི་བཟོ་རྩལ་ལེགས་འགྲུབ་བྱུང་སྟེ་ལག་
ཤེས་པའི་ལས་ཀ་ཇེ་ཡང་དུ་བཏང་། ལེགས་བཅོས་རིགས་འདིའི་བཀོལ་ཚད་རྒྱ་ཁྱབ་མིན་རུང་། འཕེལ་
རྒྱས་ཀྱི་རྨང་གཞི་ཤིན་ཏུ་བརྟན། མི་ལོ་བཅུའི་རིང་འཁལ་འཐག་འཕྲུལ་འཁོར་སྟོང་ཚོ་བཞིའི་
ཐོག་སྤྱོད་ཐུབ་པ་བྱུང་། སྤྱི་ལོ1792ལོར། དམག་མིར་ཞུགས་ཏེ་ཀྲུང་ཧྲི་དམག་དཔོན་གྱི་གོ་
གནས་ཀྱང་བཞེས། རང་གི་ཤ་ལས་ཆད་པའི་བུ་ཕྲུག་གཡུལ་དུ་སྲོག་ཤོར་བས་དམག་དཔུང་
དང་ཞལ་གྱེས་ཏེ་ཆུང་མའི་གམ་དུ་ལོག ཆུང་མས་རྩྭ་ཞྭ་བསླེས་ཏེ་ལྟོ་གོས་ཕྱིད་ཐབས་བྱས།
དུས་མཚུངས་གསར་གཏོད་ཀྱི་དགོངས་པ་ཐུགས་སུ་འཁྲུངས། ཉིན་མོར་སྦྱིན་བདག་གི་བྱ་བ་
ལས་པ་དང་། མཚན་མོར་གསར་གཏོད་ཀྱི་ཚོད་ལྟ་གནང་། དེ་ལྟར་འབུར་རིས་ཅན་གྱི་འཁལ་
འཐག་འཕྲུལ་ཆས་ཀྱི་ལེགས་བཅོས་གསར་པའི་འཆར་གཞི་ལེགས་འགྲུབ་བྱུང་།
གང་ཉིད་ཀྱིས་ཟླ་ངོ་གསུམ་ནང་བཟོ་པའི་ལས་ཀ་ཇེ་ཡང་དུ་གཏོང་བའི་འཕྲུལ་ཆས་
ཞིག་གསར་གཏོད་གནང་། སྤྱི་ལོ1808ལོར། ཕེ་རིས་སུ་ཚོགས་པའི་རྒྱལ་ཁབ་བཟོ་ལས་
འགྲེམས་ཚོགས་ཀྱི་ཟངས་ཀྱི་གཟེངས་རྟགས་ཐོབ། ཐེངས་འདིར་ཁ་ནེ་ཐེ་སྐུ་ངོ་མ་ལི་ཨང་དུ་
ཕེབས་ཏེ་ཞལ་མཇལ་གྱི་སྐལ་བ་དམིགས་བསལ་གནང་ཞིང་། གསར་གཏོད་ཀྱི་འབྲས་བུར་
བཀྲ་ཤིས་སྨོན་ཚིག་བསྒྲོན།
ཕྱི་ལོར་ལོན་ཏོན་བཟོ་རྩལ་ལྷན་ཚོགས་ནས་སྤྱི་ཚོགས་ལས་རིགས་ཁག་གི་གསར་
གཏོད་པས་ཉ་འཛིན་དྲ་བ་གསར་གཏོད་ལ་གདན་ཞུ་བྱས། གོ་སྐབས་དམ་འཛིན་གྱིས་གཟའ་
འཁོར་གསུམ་གྱི་ཡུན་ཚད་དུ་ཉ་འཛིན་དྲ་བ་གསར་གཏོད་གནང་། འགོ་པ་ཞིག་གིས་ཉ་དྲ་
གསར་གཏོད་ཀྱི་དགེ་མཚན་རྒྱལ་པོར་སྙན་སེང་ཞུས། རྒྱལ་པོ་མཆོག་ནས་ཀྱང་འདི་པ་ཕོ་བྲང་
དུ་བཅར་རྒྱུའི་བཀས་བསྒོས། ཕེ་རིས་སུ་རྒྱལ་པོའི་གསེར་ཞལ་མཇལ། བྱམས་སེམས་ཅན་གྱི་
རྒྱལ་པོས་གང་དེའི་ཤེས་རབ་ཀྱི་རྩལ་ལ་བསྟོད་བཞིན་ཆུ་ཚོད་གཉིས་ཙམ་གྱི་ཁོམ་པ་སྤྱད་དེ་
བཀལ་མོལ་གནང་། དུས་མཚུངས་འབུར་རིས་ཅན་གྱི་འཁལ་འཐག་འཕྲུལ་འཁོར་གྱི་ལེགས་
བཅོས་ཇུས་གཞི་སྙན་དུ་བསྒྲོན་པས་གང་ཉིད་ལ་སྒྱུ་རྩལ་སློབ་གླིང་ནས་ལས་ཤག་དང་། འཁོར་ཁང་
བཀོད་སྒྲིག་གནང་ཁར། གོང་མ་ཚང་ནས་གསོལ་ཕོག་བསྩལ་ཏེ་ཞིབ་འཇུག་གི་རྒྱུན་བསྐྱངས་
དགོས་པ་བཀས་བསྒོས་སོ། ། གང་ཉིད་ནས་ཀྱང་ལེགས་བཅོས་ཀྱི་ཇུས་གཞི་ཕྲ་རགས་ཙམ་
ལ་ཡང་ནན་ཏུར་གནང་ཁར་། དར་ཟབ་འབུར་རིས་ཀྱི་རང་འགུལ་འཕྲུལ་ཆས་གསར་གཏོད་
ལ་དོ་ཁུར་དང་། དུས་ཕྱིས་ཀྱི་ལོ་ཟླའི་ནང་ཞིབ་འཇུག་རིགས་འདི་ཆེད་དུ་གཉེར། གྲུབ་འབྲས་
ཀྱང་ཆེས་བླ་ན་འཕགས་པ་ཐོབ་བོ། །
ཧྥོར་ཁ་སོན་ནི་གསར་གཏོད་ཀྱི་འཇོན་ནུས་ཁྱད་འཕགས་ཅན་དང་། གསར་གཏོད་ཀྱི་
དང་བ་བཟློག་ཐབས་བྲལ་བའི་སྐྱེས་བུ་ཞིག་གོ ། ཁ་ཅིག་གིས་སྙན་ངག་ནི་སྙན་ངག་པའི་
ཚོར་བས་བལྟམས་པ་ལས་བརྩམས་ཆོས་དངོས་ནས་མིན་ཞེས་གསུངས་པ་ལྟར། གསར་གཏོད་
པའི་བྱ་བ་ཡང་དེ་འདྲའི་ཚུལ་ལས་མ་འདས། དེ་ཡང་མཁྱེན་རྒྱ་ཡངས་པའི་གསར་གཏོད་
པ་དག་གི་འཆར་ཡན་ལས་བལྟམས་པའི་འཕྲུལ་ཆས་དེ་དག་ཀྱང་གང་དེའི་གཉུག་གཤིས་
ཀྱི་འདོད་པ་བསྐངས་ཚུལ་ལོ། ། གང་ཉིད་ནས་ཀྱང་གསར་གཏོད་ཀྱི་འབྲས་བུར་གྲུབ་པའི་
འཕྲུལ་འཁོར་དེ་དག་སྤྱོད་མཁོའི་ཕྱིར་མ་དམིགས་པར། དེའི་བག་ལ་ཞ་བའི་ཤེས་རབ་ཀྱི་དགེ་
མཚན་མྱོང་རོལ་གྱི་གཞི་རུ་ཅིས་ནས་ཀྱང་ངོམས་པར་འདོད་དོ། །
སྐུ་ན་ཕྲ་དུས་ཡུམ་དང་ལྷན་ཅིག་མཆོད་ཁང་དུ་ཕེབས། མཆོད་ཁང་གི་ཆུ་ཚོད་འཁོར་ལོ་
མཐོང་བར་བརྟེན་ཏེ་དུས་ཐུང་ཟླ་ངོ་ཁ་ཤས་ནང་དངོས་པོའི་ཕྱང་ཕྲུལ་གྱི་གནས་ལུགས་རང་
བཞིན་གྱིས་རྟོགས། དེ་ནས་བཟུང་འཕྲུལ་འཁོར་གསར་གཏོད་ལ་བློ་ཁ་ཡོངས་སུ་ཕྱོགས། རང་
བཟོས་ཀྱི་ལག་ཆར་བརྟེན་ཏེ་མཆོད་ཁང་གི་དཔེ་དབྱིབས་ཅན་གྱི་ཤིང་གི་ཆུ་ཚོད་བཟོས། དེའི་
དབུས་ཀྱི་ལྷའི་ཕོ་ཉའི་མཉེན་ལྕུག་གི་གཤོག་པ་དང་། ཆོས་དཔོན་གྱིས་ཆོས་འདོན་པའི་ངང་
ཚུལ་གསོན་ཉམས་དོད། རང་འགུལ་བཏང་འཛིན་གྱི་སྒུལ་སྐྱོད་མངོན་འགྱུར་ཕྱིར་མི་ལོ་མང་
པོའི་དུས་ཚོད་སྤྱད་དེ་གཤགས་ལས་རིག་པ་དང་། གླུ་གཞས། འཕྲུལ་འཁོར་རིག་པ་སོགས་ལ་
སྦྱངས་པ་གནང་། ཕྱིས་སུ་གླིང་བུའི་སྒྲར་ཆགས་པའི་གནས་སྐབས་པའི་ཚོར་བས་གླིང་བུའང་
གསར་གཏོད་གནང་། སྐྱོ་གར"ཨེ་ཅིབ་རྒྱལ་མོ"ཡི་སྦྱིན་བདག་མ་གསོད་མཁན་གྱི་སྦྲུལ་སྔོན་
ཆུང་ཆུང་དེའང་བཟོས། དེ་དག་ནི་རང་འགུལ་བཏང་འཛིན་གྱི་སྒུལ་སྐྱོད་ལུགས་ལ་བརྟེན་
ནས་གསར་གཏོད་བྱས་པ་ཞིག་གོ །
ཧྥ་རན་སིའི་བཟོ་པའི་འགོ་པ་གནང་བ་ནས་གང་དེས་ཤེས་རབ་ལ་བརྟེན་ཏེ་དར་ཟབ་
འཁལ་འཐག་གི་འཕྲུལ་འཁོར་ལེགས་བཅོས་གནང་ཞིང་། དར་སྐུད་སྒྲིལ་བྱེད་ཀྱི་འཕྲུལ་
འཁོར་ཡང་གསར་གཏོད་གནང་། དེ་ལྟར་ཤེས་རབ་ཀྱི་རྩལ་ལས་བྱུང་བའི་གསར་གཏོད་ཀྱི་
མཚམས་བཞག་མ་མྱོང་།
་་་་་་ལོ1782ལོར། ནད་གདོན་གྱི་འཆི་བའི་འཇིགས་པ་ལས་གྲོལ་རྗེས་གསར་གཏོད་
འབྲས་བུར་གྲུབ་པའི་འཕྲུལ་ཆས་ཐམས་ཅད་རྒྱལ་མོར་ཕུལ། རྒྱལ་མོ་མཆོག་ཐུགས་མཉེས་རྒྱུ་
ལྟ་ཅི། གསར་གཏོད་ཀྱི་རིན་ཐང་ཙམ་ཡང་མཁྱེན་ཐབས་བྲལ། དེའི་དབང་གིས། གསར་གཏོད་
ཀྱི་བརྩམས་ཆོས་འདི་རིགས་བདག་མེད་དུ་ལུས། བྱེ་བྲག་ཏུ་དར་ཟབ་འཁལ་འཐག་འཕྲུལ་
ཆས་ཉམས་ཆག་ཅི་ཡང་མེད་པར་སྒྱུ་རྩལ་སློབ་གླིང་དུ་ཉར་ཚགས་ཐུབ་ཡོད། དེ་ནི་གང་དེའི་
གསར་གཏོད་ཀྱི་ཚབ་མཚོན་བརྩམས་ཆོས་སུ་འཁུམས། དམིགས་བསལ་གྱི་ཁྱད་ཆོས་ནི་ཁུང་
བུ་ཡོད་པའི་འཁལ་འཐག་གི་གདུང་མ་དེའོ། །དེས་འཁལ་འཐག་གི་བརྒྱུད་རིམ་ཁྲོད་ཁུང་བུ་
དེ་དག་གིས་འཁལ་འཐག་ལ་བཏང་འཛིན་དང་། དར་སྐུད་ཀྱི་ཚོས་གཞིར་དབྱེ་བསྲེས་བྱས་ཏེ་
དར་རིས་མངོན་པར་བཀྲ་བ་འཁལ་འཐག་ཐུབ་པའོ། ། མཐར་རྒྱལ་མོ་མཆོག་གསར་གཏོད་
ཀྱི་འབྲས་བུ་དེར་ཐུགས་མཉེས་ཤིང་། ལག་རྩལ་རིགས་འདི་ཡོངས་ཁྱབ་ཏུ་སྤྱད།
ཡིད་དུ་བརྣག་བྱའི་ཡུལ་དུ་གྱུར་པ་ཞིག་གང་ཉིད་ལའང་གསར་གཏོད་པ་གཞན་དང་
འདྲ་བའི་སྐྱོ་གདུང་གི་ལས་དབང་མྱོང་དགོས་བྱུང་བ་དེའོ། ། དེ་ཡང་བཟོ་པའི་འོས་ལངས་ཏེ།
ལས་ཞུགས་ཤོར་བའི་རྒྱུ་རྐྱེན་ནི་འཁལ་འཐག་འཕྲུལ་ཆས་ཀྱིས་ལག་ཤེས་པའི་ལས་ཀའི་ཚབ་
བྱས་པར་ཁག་དཀྲི་བྱས་པ་དེའོ། །བཟོ་པ་སྒྲིག་འཛུགས་ཀྱིས་འཕྲུལ་ཆས་རྩ་མེད་བཟོས་པའི་
གེགས་བར་དང་ཕྲད་ལ། ཕྱིས་སུ་སྲིད་གཞུང་གིས་དམག་མི་མངགས་ཏེ་ཞོད་འཇགས་སུ་བཏང་
ཞིང་། ཉེས་ཅན་པའི་བྱེད་གཏེ་ཁྲིམས་ཀྱིས་སྲོག་ལ་སྦྱར་མོད། སྲིད་གཞུང་གི་ནུས་མེད་དང་། བཟོ་
པའི་འོས་ལངས་དྲག་པོས་གང་ཉིད་ལ་རྒོལ་གཏམ་དང་། དམོད་ཚིག་གིས་སྡིགས་ཏེ་དར་ཟབ་
འཁལ་འཐག་འཕྲུལ་ཆས་ཧྲུག་ཆག་ཏུ་བཏང་བ་སོགས་སྡུག་བསྔལ་རབ་དང་རིམ་པ་མྱངས།
གང་དེའི་གསར་གཏོད་ཀྱི་རིན་ཐང་སྦས་ཀྱང་མངོན་སྲིད་པ་ཡིན། ཁས་ལེན་མིན་ནི་
དུས་ཚོད་སྔ་འཕྱིའི་རྐྱེན་ཙམ་མོ། ། ཕྱིས་སུ་དབྱིན་ཇིའི་ཚོང་པ་ཁ་ཅིག་གིས་ཧྥན་རན་སི་
ནས་དབྱིན་ཇིར་གནས་སྤོས་བྱ་རྒྱུར་སྐུལ་རུང་། འོས་ལངས་ཀྱི་གེགས་བར་བསལ་ཏེ་སེམས་
རྩ་འཁོལ་པོས་རང་གི་རིགས་ལ་ལྷག་པར་གཅེས་ཤིང་། དབྱིན་ཇིའི་ཚོང་པའི་སྐུལ་ངོ་བཟློག
སྐབས་དེར་དབྱིན་ཇིའི་ཚོང་པས་འཁལ་འཐག་འཕྲུལ་ཆས་སྤྱད་པས་མི་འགོར་བར་ལས་
རིགས་འདིའི་ཁྱབ་ཁོངས་སུ་གང་ཉིད་ཀྱི་འཁལ་འཐག་འཕྲུལ་ཆས་བཀོལ། བཟོ་པའི་ལས་
ཞུགས་ཤོར་རྒྱུ་ལྟ་ཅི། ལས་ཞུགས་གྲངས་ཚད་ལྡབ་བཅུ་ཡན་འཕར། སྤྱི་ལོ1833ལོའི་བསྡོམས་
རྩིས་ལྟར་ན། དར་ཟབ་འཁལ་འཐག་ལས་རིགས་ཀྱིས་བཟོ་པ་ཁྲི་ཚོ་དྲུག་གི་ལས་ཞུགས་
གནད་དོན་ཐག་བཅད་ཡོད་ཅེས་གསལ།
སྐུ་ཚེ་སྨད་ལ་བདེ་བའི་དཔལ་ལ་རོལ་ཅིང་། འོས་ལངས་བཟོ་པ་ཕལ་མོ་ཆེས་གང་
དེའི་གསར་གཏོད་ཀྱི་འབྲས་བུར་ཁས་ལེན་དང་། ལྷན་འཛོམས་ཐོག་འཁྲུངས་སྐར་ཟབ་རྒྱས་
ཤིག་སྤེལ། ཡིན་ཡང་ཐུགས་སེམས་ཆུང་ལ། ཟང་ཟིང་འདུ་འཛིའི་གནས་ལ་རོལ་རྒྱུའི་ཐུགས་
གཤིས་མེད་པས་འཁྲུངས་སྐར་གྱི་ཉིན་མོར་ཅིས་ནས་ཀྱང་མ་ཕེབས། སྲིད་གཞུང་ནས་བཟོ་
་ལས་ཞུགས་ཐག་གཅོད་ཕྱིར་སྐུལ་བ་དང་ལེན་གྱིས་བྱ་གཞག་མུ་མཐུད་བསྐྱངས། དགུང་
ལོ་དྲུག་ཅུར་ལས་ཁྱུར་ངལ་གསོ་གནང་། སྤྱི་ལོ1834ལོར། ལྟེ་ཁྲག་འཕོ་སའི་ཕ་ས་དག་པའི་
ཞིང་དུ་དགོངས་པ་རྫོགས།དྲན་གསོའི་རྡོ་རིང་ཡང་བཞེངས་སོ། །
གསར་གཏོད་ནི་སྔ་རབས་པའི་རྩོལ་བས་བསྐྲུན་པའི་ཕྱི་
རབས་པའི་བདེ་བའོ། །
གསར་གཏོད་པ་ཕལ་མོ་ཆེས་འགྲོ་བ་མིའི་རིགས་དང་། དུས་རབས་ཤིག་གི་བཟོ་ལས་འཕེལ་
རྒྱས་ཕྱིར་ལེགས་སྐྱེས་ཚད་མེད་ཕུལ་རུང་། བལྟོས་བཅས་དབང་གིས་ཐོབ་ཆ་ཆེས་ཉུང་། ཚུལ་དེ་
ནི་གསར་གཏོད་ཅེས་པ་སྔ་རབས་པའི་རྩོལ་བས་བསྐྲུན་པའི་ཕྱི་རབས་པའི་བདེ་བ་ཡིན་པ་
གོར་མ་ཆག གསར་གཏོད་པ་གང་ཞིག་གི་རྣམ་ཐར་མཇལ་སྐབས། གང་དེར་བློ་གྲོས་ཀྱི་རྩལ་
ཁ་ཇི་ལྟར་རྫོགས་རུང་། གྲུབ་འབྲས་རླབས་ཆེན་བསྐྲུན་པར་ངལ་བ་ཁྱད་གསོད་དང་། བློས་གཏོང་
མང་པོ་བྱས་པ་སྨོས་ཅི་དགོས། འདིར་ཡང་ཤད་གསེད་འཕྲུལ་འཁོར་གྱི་གསར་གཏོད་པ་འཇོ་
སེན་ཧེའུ་མན་གྱི་སྐོར་གླེང་བར་བྱའོ། །
གང་ཉིད་ནི་སྤྱི་ལོ1796ལོར། ཧྥ་རན་སིའི་བཟོ་པ་ཞིག་གི་ཁྱིམ་དུ་འཁྲུངས། དགུང་ལོ་
བཅོ་ལྔ་ནས་ཡབ་ཀྱི་སྲིན་བལ་ཚོང་གཉེར་ལ་ཕྱག་རོགས་ཞུས། ཁོམ་པ་ཡོད་དུས་འཕྲུལ་
འཁོར་གསར་གཏོད་ཀྱི་རིས་དབྱིབས་ལ་ཞིབ་འཇུག་གནང་། དུས་ཕྱིས་ཕེ་རིས་སུ་ཕེབས་
ཏེ་དངུལ་ཁང་དུ་ཕྱག་ལས་གནང་ཞིང་། མཚན་མོར་རྩིས་རིག་ལ་སྦྱངས་པ་གནང་། དུས་
མཚུངས་བཟོ་ལས་སྒྱུ་རྩལ་སློབ་གླིང་དུ་སློབ་གཉེར་གནང་ཞིང་། དགེ་རྒན་ཆེན་མོའི་འཆད་
འཁྲིད་ཀྱང་མང་པོ་གསན། ད་དུང་དངོས་མང་བཤམས་སྟོན་ཁང་གི་འཕྲུལ་ཆས་མང་པོར་
ཞིབ་འཇུག་གནང་ཞིང་། རྩེད་ཆས་བཟོ་བཅོས་ཀྱི་སློབ་ཚན་ཞིག་ཀྱང་ཁ་གསབ་ཚུལ་དུ་
གསན་པ་སོགས་སློབ་གཉེར་དཔྱིས་ཕྱིན་པ་མཛད། ཕྱིས་སུ་འཕྲུལ་ཆས་གསར་གཏོད་ཀྱི་བཟོ་
གྲྭ་གསར་པ་ཞིག་གི་འགོ་པའི་འགན་བཞེས། ཡིན་ཡང་བཟོ་ལས་ཉེན་ཚབས་དབང་གིས་མ་རྩ་
བརྡིབས་པས་ཕྱིར་ཕ་ཡུལ་དུ་ཕེབས་དགོས་བྱུང་།
ཁྱིམ་དུ་བཞུགས་རིང་སྲིན་བལ་འཁལ་འཐག་འཕྲུལ་ཆས་གཙོ་བོར་གྱུར་པའི་འཁལ་
འཐག་འཕྲུལ་ཆས་དང་། དེའི་སྤྱོད་མཁོར་ཞིབ་འཇུག་གནང་། ཟླ་བ་དྲུག་གི་ཡུན་ཚད་སྤྱད་
དེ་གསར་གཏོད་གནང་བའི་འཕྲུལ་ཆས་གྱི་ཐོག་མ་ནི་འཚེམ་དྲུབ་འཕྲུལ་ཆས་དེའོ། །དེ་ནི་
ཁབ་རྩེ་ཉི་ཤུའི་འགུལ་སྐྱོད་ཀྱིས་འཚེམ་དྲུབ་བྱ་བའི་འཕྲུལ་འཁོར་ཞིག་ཡིན། སྤྱི་ལོ1834ལོའི་
འགྲེམ་སྟོན་ཚོགས་འདུར་བཤམས་སྟོན་གྱི་སྐལ་བ་ཐོབ་པས་གསེར་གྱི་བྱ་དགའ་ཡང་རེག
དུས་ཕྱིས་ལེགས་བཅོས་རབ་རིམ་བརྒྱུད་སྐུད་པ་སྣོལ་བ་མྱུར་ཞིང་། སྲིན་སྐུད་དང་། དར་སྐུད་ཀྱི
འཚེམ་དྲུབ་བཟོ་རྩལ་རྨད་དུ་བྱུང་བའི་འཕྲུལ་ཆས་ཤིག་ཏུ་གྱུར། ཐུན་མིན་གྱི་དགེ་མཚན་ནི་
སྐུད་པ་གཉིས་སྡེབ་གཅིག་ཏུ་བསྣོལ་ཏེ་འཚེམ་དྲུབ་ལམ་ནས་འཁལ་འཐག་ཆོག་པ་དེའོ། །
ཡང་མི་ལོ་ཁ་ཤས་ཀྱི་དུས་ཡུན་སྤྱད་དེ་སྲིན་སྐུད་ཤད་གསེད་འཕྲུལ་འཁོར་གྱི་གསར་
གཏོད་ལ་ཞིབ་འཇུག་གནང་། གང་ལགས་ཤེ་ན། ཤད་གསེད་འཕྲུལ་འཁོར་ཕལ་བས་གདོད་
མའི་རྒྱུ་ཆར་ལས་སྣོན་བྱེད་ཚད་ཉུང་ལ། རྒྱུ་ཆ་ཕོན་ཆེན་འཕྲོ་བརླག་བཏང་བས་སོ། ། ཕྱིས་སུ་
གསར་གཏོད་ལེགས་འགྲུབ་བྱུང་བས་བདག་རྐྱེན་གྱ་ནོམ་པ་ཐོབ། གསལ་ཁ་བསྒྲོན་རྒྱུར། གང་
དེའི་གསར་གཏོད་ཀྱི་དམིགས་ཡུལ་ནི་དེ་ཙམ་གྱི་ཕྱིར་མིན་པ་སྟེ། གང་དེར་ཆུང་མ་འབྱོར་
ལྡན་པ་ཞིག་ཡོད་པས་སོ། །ཚུལ་དེ་ལས་གནས་ལུགས་འདི་འདྲ་ཞིག་རྙེད་ནུས་པ་སྟེ། གསར་
གཏོད་པ་གང་ཞིག་གིས་བདོག་པའི་ཕྱིར་བྱ་གཞག་གང་ཞིག་གཉེར་རུང་། ལེགས་འགྲུབ་མི་
ཐུབ། ལེགས་འགྲུབ་ཀྱི་རྩ་བ་ནི་གང་དེའི་བརྟན་ཞིང་མི་གཡོ་བའི་དང་བ་དང་། སྒམ་ཚུགས་
ཅན་གྱི་རང་གཤིས་ལ་རག་ལས་པ་ལས་གཞན་གྱི་མིན་པ་དེའོ། །དུས་ཕྱིས་ཀྱི་གསར་གཏོད་
རབ་དང་རིམ་པར་མི་ལོ་མང་པོའི་དུས་ཚོད་དང་། རྒྱུ་ནོར་མང་པོ་བཀོལ་བས་ཆུང་མའི་འབྱོར་
བའང་ཉམས་ཤིང་། ཐ་ན་ལེགས་འགྲུབ་མི་ཐུབ་པའི་གནས་སུ་གྱར།
ལྟོ་གོས་ཕྱིད་ཙམ་གྱི་ལོ་ཟླའི་དཀའ་སྡུག་ཁྲོད་ཆུང་མའང་སེམས་སྡུག་གིས་མནར་ཏེ་
འཇིག་རྟེན་ཕྱི་མར་གཤེགས། མ་འགོར་བར་དབྱིན་ཇིར་གནས་སྤར། སླར་ཡང་གསར་གཏོད་
ཀྱི་རྒྱུན་བསྲིངས། ཀུང་སི་ཞིག་གིས་གང་དེའི་གསར་གཏོད་ཀྱི་དཔེ་རིས་ལ་མོས་རུང་། འཕྲུལ་
ཆས་ཀྱི་བྱེད་ནུས་ལ་ཡིད་རྟོན་མ་བྱས་པས་ཡི་ཐང་ཆད་པར་གྱུར། ཕ་ཡུལ་དུ་ཕེབས་རྗེས་
གསར་གཏོད་ཀྱི་དང་བ་ལྡབ་བརྒྱར་འཕེལ་ཅིང་། སྔོན་བྱོན་གསར་གཏོད་པ་དག་ལ་ཕྲད་པའི་
གེགས་བར་ལ་ཞིབ་འདང་རྒྱག་བཞིན་དཔའ་སྤོབས་རྒྱས་པར་གྱུར། ཐེངས་ཤིག་བུ་མོས་སྐྲ་
བསླེ་བའི་ངང་ཚུལ་ལ་སྟེས་དབང་གིས་གཟིགས་པ་ལས་གོ་རྟོགས་སད་དེ་གསར་གཏོད་ཀྱི་
བསམ་བཀོད་ཕུན་སུམ་ཚོགས་པོ་རྙེད། སྤྱི་ལོ1862ལོར། བསམ་བཀོད་ཀྱི་དཔེ་རིས་དེ་གོང་
མའི་སྒྱུ་རྩལ་འགྲེམ་ཚོགས་སུ་བཤམས་སྟོན་བྱ་རྒྱུའི་སྐལ་བའང་ཐོབ།
དེ་ལྟར་བསམ་བཀོད་ཀྱི་དཔེ་རིས་དེ་ལས་སླ་བར་མངོན་རུང་། རྙོག་འཛིང་ཅན་གྱི་
གསར་གཏོད་བྱ་གཞག་གི་རྒྱུན་བསྲིངས་ཤིང་། ངལ་བ་ཁྱད་བསད་ཀྱིས་འཕྲུལ་ཆས་ལ་སྒོ་ཀུན་
ནས་ལེགས་བཅོས་གནང་། ཚུལ་དེར་ཁ་ཅིག་གིས"ཤད་གསེད་འཕྲུལ་ཆས་ཀྱི་བྱ་བ་བྱེད་ཚུལ་
ནི་སྐྲ་ཤད་ཀྱི་ཚུལ་ལས་མ་འདས"ཞེས་འཕྱ་སྨོད་བྱས་མྱོང་། ཅི་ལྟར་ཡང་ཁ་ཕྱོགས་མི་མཚུངས་
པའི་སྲིན་སྐུད་གཉིས་མིས་སྐྲ་ཤད་པའི་འདུ་ཤེས་ཡོད་པའི་ཚུལ་གྱིས་རིང་ཐུང་སྙོམས་པོར་ཤད་
ཐུབ་པའི་དགེ་མཚན་འཛོམས་སོ། །དེའི་བཟོ་ལས་ཀྱི་རིན་ཐང་ནི་རིམ་པ་གཉིས་པའི་འཁལ་
འཐག་རྒྱུ་ཆར་ལས་སྣོན་བྱེད་ཐུབ་པས་འཁལ་འཐག་རྒྱུ་ཆ་སྤུས་ལེགས་ཐོན་རྒྱུར་སྟབས་བདེ་
བསྐྲུན་ཡོད།
མིག་ལ་མཛེས་ཤིང་། སྤྱོད་མཁོ་ཆེ་བའི་གང་དེའི་གསར་གཏོད་ཀྱི་འཕྲུལ་ཆས་ལ་དབྱིན
ཇིའི་འཁལ་འཐག་སྦྱིན་བདག་གི་དོ་སྣང་བྱུང་། དེ་ལྟར་སྦྱིན་བདག་དྲུག་ཙམ་གྱིས་མ་རྩ་
མཉམ་གཉེར་གྱིས་ཐོན་རྫས་ཁེ་དབང་ཉོས་ཤིང་། འཁལ་འཐག་བཟོ་གྲྭ་གཞན་གྱིས་ཀྱང་གོང་
ཚད་བརྩད་དེ་ལག་རྩལ་བེད་སྤྱོད་ཀྱི་བདག་དབང་ཉོས། མཐར་བདོག་པ་གྱ་ནོམ་པའི་འབྱོར་
པ་ཅན་དུ་གྱུར། ཁོང་གི་གསར་གཏོད་ཀྱི་དམིགས་ཡུལ་ནི་འབྱོར་བའི་ཕྱིར་མིན་པས། སྐུ་ཚེ་
གང་པོར་འབྱོར་བ་ཅི་འདྲའི་ཆེ་རུང་། གསར་གཏོད་ཀྱི་ཞིབ་འཇུག་བོར་རྒྱུའི་བརྟུལ་ཞུགས་མ་
བཟུང་། དེ་ལ་གང་ཉིད་ཀྱི་བུས"ཡབ་ཀྱི་རྒྱུ་ནོར་བདག་ཏུ་བཟུང་བ་ལས། །ཀུན་སྤྱོད་བཟང་
པོའི་དྲི་མ་འགོས་ན་དགའ"ཞེས་བསྔགས་སོ། །

ལེའུ་གསུམ་པ། སྡུག་རུས་དང་འདུན་པ།

རྫ་ཆས་ལས་རིགས་ཀྱི་བྱུང་འཕེལ་ལོ་རྒྱུས་ལ་བརྟག་ན། ལས་རིགས་
འདི་ནི་སྡུག་རུས་དང་། འདུན་པའི་རྐྱེན་དམིགས་བསལ་དུ་འཛོམས་དགོས་
པའི་བྱ་གཞག་ཅིག་གོ ། སྤྱིར་དཔེ་མཚོན་ཅན་གྱི་སྐྱེས་བུ་ཆེས་མང་རུང་།
སྐབས་བབ་ཀྱི་བརྗོད་བྱར་ཧྥ་རན་སིའི་པེར་ནེར་ཐ་ཕ་རི་སེ་དང་། འཇར་མན་
གྱི་འཇོན་ཧྥུ་རན་ཐ་རི་ཁེ་པོར་ཐེ་ཁེ། དབྱིན་ཇིའི་འཇོ་སན་ཨེ་ཆི་ཨོར་ཐ་བཅས་
པ་ངོ་སྤྲོད་པར་བྱའོ། །
རྒྱལ་ཁབ་ཕལ་མོ་ཆེར་གནའ་བོའི་དུས་ནས་རྫ་ཆས་བཟོ་སྐྲུན་གྱི་ལས་
རིགས་དར་མོད། བཟོ་རྩལ་དེ་ཆ་རྫོགས་པར་ཤེས་མཁན་དཀོན། གནའ་བོའི་
ཨེ་ཐུར་སེ་ཁན་སེའི་མིས་བཟོ་རྩལ་དེ་ཤེས་ཡོད། དེའི་སྐོར་གནའ་བོའི་རིག་
དངོས་ཉར་ཚགས་ཁང་གི་རིག་དངོས་ནས་ཁ་གྲགས་ཐུབ། ཡིན་ཡང་ད་བར་
སླར་གསོ་མ་ཐུབ་བར་རྒྱན་ཆད། གནའ་བོའི་ཨེ་ཐུར་སེ་ཁན་སེའི་རྫ་ཆས་ཀྱི་
རིན་ཐང་མཆོག་ཏུ་གྱུར་པ་སྟེ། ཨུ་གུ་སེ་ཐོ་སེའི་དུས་རབས་སུ་མེ་ཏོག་བུམ་པ་
གཅིག་གི་རིན་ཐང་གསེར་དང་མཉམ་པ་ནང་བཞིན་རེད། སྤྱི་ལོ1115ལོར།
ཕི་ཙའི་མིས་མེ་ཡོར་ཁའི་གླིང་ཕྲན་བཙན་བཟུང་བྱེད་དུས་ནས་ཁུལ་དེའི་མོར་
སེའི་མི་ནི་རྫ་ཆས་ཀྱི་བཟོ་རྩལ་ལ་མཁས། དེ་དག་གི་རིན་ཐང་བྲལ་བའི་རྫ་ཆས་
རིག་དངོས་ཉམས་པ་མེད་པར་ད་བར་དུ་གནས་ཡོད། སྐབས་དེར་བུམ་པ་ཕལ་
མོ་ཆེ་ནི་དཔའ་རྟགས་ངོམས་ཕྱིར་ཕ་རོལ་པོ་ལས་ཕྲོགས་ཏེ་གནའ་བོའི་ཕི་ཙའི་
མཆོད་ཁང་གི་གྱང་སྟེང་དུ་བཀལ་བ་སོགས་རྒྱལ་ཁའི་རྟགས་སུ་བརྩི། དུས་
རབས་གཉིས་འདས་པའི་རྗེས་སུ་ཨི་ཐ་ལིའི་རྫ་ཆས་འདྲ་བཟོ་མ་དག་ལ་མོ་འར་
རྫ་ཆས་གྱི་གདགས་གཞི་ཡང་བཏགས་སོ། །
རྩོལ་བ་དཔྱིས་ཕྱིན་པའི་སྐྱེས་བུ་གང་དེར་
གྲུབ་འབྲས་ཐོབ།
ཨི་ཐ་ལིའི་རྫ་ཆས་སླར་གསོན་པའམ་གསར་རྙེད་བྱུང་བ་ནི་ཧྥུ་ལོ་རེན་སེའི་བརྐོས་རིས་
མཁས་པ་ལུ་ཁ་རོ་པི་ཡ་ཡིན། འདི་པ་ནི་ངལ་བར་མི་སྐྲག་པའི་རྩོལ་བ་ཅན་ཞིག་གོ ། སྤྱིར་
ཉིན་གང་སོ་འཁོར་གྱི་ལས་ལ་བྲེལ་ཞིང་། མཚན་གུང་དུ་ཞབས་ལ་སྲིན་བལ་དཀྲིས་ཏེ་རི་མོ་
འབྲི་བ་སོགས་སྒྱུ་རྩལ་གྱི་རེ་སྙེག་ཁྱད་པར་བ་མངའ། ཝ་ས་ལིས་གསུངས་པར"བདག་ནི་ཅིས་
ཀྱང་ཡིད་རྟོན་དཀའ་སྟེ། གང་ཉིད་ལྟར་སྒྱུ་རྩལ་ལ་དབྱིངས་ཞུགས་པའི་སྐྱེས་བུ་དེ་འདྲ་མཐོང་
དཀོན། རི་མོའི་ལས་སུ་འཇུག་དུས་གང་དེར་བཀྲེས་སྐོམ་དང་། འཁྱག་ལྟོགས་ཀྱི་ཚོར་བའང་
མི་སྐྱེའོ། ། སྤྱིར་འཕྲལ་གྱི་བདེ་བར་ཆགས་ཤིང་། ལོངས་སྤྱོད་ཀྱི་དཔལ་ལ་རོལ་བའི་སྐྱེས་བུ་
སུས་ཀྱང་དེ་འདྲའི་ཚུལ་བསྒྲུབས་མི་ཐུབ། གང་ལགས་ཤེ་ན། གྲུབ་འབྲས་རླབས་ཆེན་ནི་ངལ་
མེད་ཀྱིས་ཐོབ་པ་མིན། དེ་ནི་རྣམ་དཔྱོད་དང་། རྩོལ་བའི་རྒྱུ་ཡི་འབྲས་བུར་འཁུམས་སོ"ཞེས་
གསུངས།
འདི་པས་རྩོལ་བ་ལྷོད་མེད་ཀྱིས་བརྐོས་རིས་ཀྱི་བྱ་བ་གཉེར་རུང་། ཐོབ་ཆ་དམན་པས་
འཕེལ་རྒྱས་ཀྱི་རྒྱུན་བསྲིངས་ཐབས་མ་བྱུང་། སྤྱིར་རྡོ་ཀ་མ་རུ་ལས་ངོས་འཇམ་པའི་རྒྱུ་ཆ་སྤྱོད་
འདོད་པའི་དགོངས་གཞི་འཁྲུངས་མོད། རིན་ཐང་ཆེ་བས་སྤྱོད་ཐབས་བྲལ། དེ་ལྟར་འཇིམ་
པས་འདྲ་དཔེ་བཟོས་ཤིང་། རྒྱུ་ཆའི་མཁྲེགས་ཚད་ཕྱིར་ས་དཀར་བྱུགས་པ་དང་། སོ་བཏང་བ་
སོགས་བྱས། དེ་འདྲའི་ཚོད་ལྟ་མང་པོ་བརྒྱུད་འཇིམ་པའི་ཐོག་གི་ས་རྒྱུ་ཞིག་སོ་ཐབ་ཏུ་དྲོད་
ཚད་མཐོ་པོས་སོ་བཏང་ཚེ། ཚོས་མདོག་ནམ་ཡང་བསྒྱུར་དཀའ་བའི་གཡུ་རྩིའི་ངོ་བོར་གཞན་
འགྱུར་བྱེད་པའི་སྣང་ཚུལ་རྟོགས། མཐར་ཚོད་ལྟ་རབ་རིམ་བརྒྱུད་རྫ་ཆས་ཀྱི་གཡུ་རྩིའི་བཟོ་
རྩལ་གསར་རྙེད་བྱུང་།
ཡོ་རོབ་ཧྲིལ་པོར་གང་དེའི་བརྩམས་ཆོས་ཀྱི་མིང་གྲགས་ཆེ་ཞིང་། ཡུལ་ཕྱོགས་ཀུན་ཏུ་
བྲིན་ཞིང་རྒྱུག ཧྥ་རན་སི་དང་། སི་ཕེན་ལ་བཙོངས་པའི་རྫ་ཆས་ཀྱི་རིན་གོང་མཐོ་ཞིང་། རིན་
ཐང་བྲལ་བ་ཤ་སྟག་ཏུ་འདོད། སྐབས་དེའི་ཧྥ་རན་སིར་དུས་སྐབས་གང་ཙམ་རིང་ཆུ་བན་ཁམ་
མདོག་དང་། རྫ་ཁོག་དཀྱུས་མའི་རིགས་དར་སྲོལ་ཆེ། མདོར་ན་རྫ་ཆས་བྱ་གཞག་འཕེལ་མེད་
སོར་གནས་ཀྱི་རྣམ་པར་ལུས། མཐར་སྐྱེས་བུ་ཕལ་བས་ཐེག་དཀའ་བའི་ཚོད་ལྟའི་གེགས་བར་
ལས་རྣམ་པར་རྒྱལ་བའི་རྫ་མཁན་ཕ་རི་སེ་བྱོན་པ་ནས་དུས་སྐབས་དེར་མཇུག་སྒྲིལ་གྱི་བཞི་
ཤད་བཀོད་དོ།།
ཕམ་ཁ་ནི་རྒྱལ་ཁའི་རྩ་བའོ། །
པེར་ནེར་ཐ་ཕ་རི་སེ་ནི་སྤྱི་ལོ1510ལོར། ཧྥ་རན་སིའི་ལྷོ་ཕྱོགས་ཀྱི་ཤེལ་སྒོ་བཟོ་གྲྭའི་བཟོ་
པ་ཞིག་གི་ཁྱིམ་དུ་འཁྲུངས། ཁྱིམ་གྱི་འཁོས་ཀ་ཞན་དྲགས་ཏེ་སློབ་གཉེར་གྱི་འགྲོ་སོང་ཡང་
སྤྲོད་མ་ཐུབ། གང་དེའི་བྱིས་དུས་ལོ་ཟླའི་ཕྱིར་དྲན་ཏེ། "སྐྱེ་བོ་ཚང་མའི་བསྒོམ་བྱའི་ཡུལ་དུ་
གྱུར་པའི་བདེ་བ་ཅན་དང་། ས་དོག་མོ་འདི་གཉིས་བདག་ལ་ཡོད་པ་ཕུད། གཞན་གྱི་མཐུན་
རྐྱེན་ཅི་ཡང་འཛོམས་མེད"ཅེས་པ་ལྟར་ལྟོ་གོས་ཕྱིད་ཙམ་གྱི་ཚུལ་ལས་མ་འདས། ཡིན་ཡང་
ཤེལ་སྒོའི་རི་མོའི་བཟོ་རྩལ་དང་། ཡི་གེ་འབྲི་ཀློག་སོགས་ལ་སྦྱངས་པ་མཛད།
དགུང་ལོ་བཅོ་བརྒྱད་དུ་སོན་དུས། ཤེལ་སྒོ་བཟོ་གྲྭའི་མ་རྩ་བརྡིབས་པས་དངུལ་ཕྲན་
བུར་བརྟེན་ཏེ་རྒྱལ་ཁམས་འགྲིམས་འགོ་བརྩམས། ཧྥ་རན་སིའི་ཡུལ་གྲུ་མང་པོར་བྱ་བ་ལས་
ཤིང་། ས་རྒྱུ་ཚད་འཇལ་གྱི་བྱ་བའང་གཉེར། གཞན་ཡང་འཇར་མན་དུའང་དུས་ཡུན་གང་
ཙམ་རིང་བྱ་བ་ལས།
མི་ལོ་བཅུའི་རྒྱལ་ཁམས་འགྲིམས་པའི་མཐའ་མཇུག་ཏུ་གཉེན་བསྒྲིགས་པས་ཡུལ་གྱར་
གྱི་ལོ་ཟླའི་མཇུག་སྒྲིལ་ཞིང་།ཤེལ་སྒོ་རི་མོའི་བཟོ་རྩལ་དང་། ས་རྒྱུ་ཚད་འཇལ་གྱི་བྱ་བ་གཉེར་
ཏེ་ཆུང་མ་དང་ལྷན་ཅིག་འཚོ་བ་རོལ། ཕྲུ་གུ་བཙས་པས་འཚོ་བའི་ཁུར་པོ་ཇེ་ལྕིར་སོང་ནས་གླ་
ཆ་ཙམ་གྱིས་འཚོ་ཚིས་དཀའ་བའི་གནས་སུ་གྱར། དེའི་དབང་གིས། ཤེལ་སྒོ་རི་མོའི་བཟོ་རྩལ་
བསྐྱུར་ཏེ་རྫ་ཆས་ལས་རིགས་གདམ་ག་མི་བྱེད་ཀ་མེད་དུ་གྱུར། ཁོང་ནི་རྫ་ཆས་ལ་རྒྱུས་མངའ་
ཅི་ཡང་མེད་ཅིང་། ཐ་ན་སོ་གཏོང་ལུགས་ཙམ་ཡང་མི་མཁྱེན་པས་བྱ་བ་ཐམས་ཅད་འགོ་ནས་
བརྩམས་པ་སྟེ།གང་དེས་ཕ་རོལ་པོའི་སློབ་སྟོན་མེད་པར་རང་སྟོབས་ཀྱིས་སྦྱངས་པ་མཛད་དོ། །
གང་དེའི་རྫ་ཆས་བཟོ་སྐྲུན་གྱི་ཐོག་མའི་མོས་པ་ནི་ཨི་ཐ་ལིའི་ཇ་ཕོར་སྤུས་དག་ཅིག་
མཐོང་བ་ལས་འཁྲུངས་སྐད། སྤྱིར་འབྱོར་ལྡན་པ་ཞིག་གིས་ཇ་ཕོར་ལ་དེ་འདྲའི་ཉམས་ཞིབ་མི་
བྱ་མོད། གང་ཉིད་ནི་འཁོས་ཀ་ཞན་པ་དང་། བྱ་བ་ལས་རྒྱུ་ཅི་ཡང་མ་རྙེད་པའི་གནས་སུ་གྱར་
བས་ཇ་ཕོར་འདྲ་བཟོས་བྱ་རྒྱུ་གདམ་ག་ཉག་ཅིག་ཏུ་ཟད། དེ་ལྟར་འཚོ་བར་འགྱུར་ལྡོག་འབྱུང་
འགོ་ཚུགས་ཤིང་། རྫ་ཆས་བཟོ་རྩལ་གྱི་འདུན་པ་དང་སྤོབས་པ་ཡང་འཕེལ། སླད་བཟོ་རྩལ་
རིགས་འདིའི་ཐུན་མིན་ཐབས་རྩལ་རྟོགས་རྒྱུའང་ཐུགས་སུ་བཏགས་པར་གྱུར་ཏོ། །
རྫ་ཆས་ཀྱི་རྒྱུ་ཆ་ཙམ་ལའང་རྒྱུས་མངའ་ཅི་ཡང་མེད་པའི་གང་དེས་རྒྱུ་ཆར་རུང་བའི་
འདམ་བག་སིལ་བུར་གཏོར་ཞིང་། ཡང་ཉོས་ཟིན་པའི་རྫ་ཆས་དག་ཀྱང་གས་ཆག་ཏུ་བཏང་
སྟེ་སླར་རྫ་ཆས་བཟོས་། དེ་ནས་སོ་ཐབ་ཏུ་སོ་བཏང་བ་སོགས་ཚོད་ལྟ་རབ་རིམ་གནང་མོད།
ལེགས་འགྲུབ་མ་བྱུང་ཁར། ཚོད་ལྟའི་འབྲས་བུར་ཐོབ་པ་ནི་རྫ་ཁོག་གི་ཆག་རོ་ཙམ་དང་། དུས་
ཚོད་དང་། ངལ་ནུས་ཆུད་འཛའ་བའི་ངང་ཚུལ་ཙམ་མོ། ། ཚོད་ལྟའི་གྲོན་དངུལ་གྱིས་འཚོ་
ཚིས་ཕུད་ཐུབ་པ་དེ་ཡང་ཆུད་འཛའ་བའི་ཚུལ་དེར་ཆུང་མ་ཅིས་ནས་ཀྱང་མ་བཟོད་པར་གྱུར་
ཅིང་། གསར་དུ་ཉོས་པའི་རྫ་ཆས་ཀྱི་ཆག་གྲུམ་ལ་དེ་བས་བལྟར་མི་བཟོད་དོ། ། ཡིན་ཡང་གང་
དེས་རྫ་ཆས་བཟོ་རྩལ་གྱི་ཐུན་མིན་ཐབས་རྩལ་རྟོགས་འདོད་ཀྱི་འདུན་པ་དྲག་པོའི་ངོར་བཟོད་
པ་མ་བསྒོམས་ཐུ་མེད་དུ་གྱུར།
མི་ལོ་མང་པོའི་ཚོད་ལྟ་ལས་ཐོག་མའི་སོ་ཐབ་དེ་རྫ་ཆས་སོ་གཏོང་རྒྱུར་མི་འཚམ་པ་
རྟོགས་པས་སླར་གསར་པ་ཞིག་བརྒྱབ། དེ་བཞིན་བུད་ཤིང་དང་། སྨན་རྫས། དུས་ཚོད། ངལ་
ནུས་སོགས་བགྲང་གིས་མི་ལང་བ་བཀོལ། ཅི་ལྟར་ཡང་འབྱོར་པ་རྩད་ནས་མ་གུད་བར་དུ་དེ་
ལྟར་གནང་། དུས་ཕྱིས་ཁྱིམ་གྱི་སོ་ཐབ་ཏུ་རྫ་ཆས་སོ་གཏོང་མི་ཐུབ་སྙམ་སྟེ་རྫ་ཆས་ཀྱི་ཆག་
གྲུམ་མང་པོ་ཉོས་ཤིང་། དེ་དག་ཆ་ཤས་སུམ་བརྒྱ་ནས་བཞི་བརྒྱའི་བར་ཆག་རོར་བཏང་སྟེ་རྫས་
འགྱུར་དངོས་པོ་བྱུགས། སླར་སོ་ཕག་བཟོ་གྲྭ་ཞིག་གི་སོ་ཐབ་ཏུ་སོ་བཏང་མོད། ཚོད་ལྟ་ལེགས་
འགྲུབ་མ་བྱུང་། ཡིན་ཡང་ཡི་ཐང་ཆད་རྒྱུ་ལྟ་ཅི། སླར་ཡང་འགོ་རྩོམ་རྒྱུའི་འདུན་པ་དྲག་པོ་
ཐུགས་སུ་འཁྲུངས།
ས་གཤིས་ཚད་འཇལ་གྱི་བྱ་བས་ཚོད་ལྟ་སྐབས་ཤིག་རིང་མཚམས་འཇོག་དགོས་བྱུང་།
དེ་ཡང་འདམ་ར་ཞིག་ཏུ་ས་གཤིས་ཚད་འཇལ་དང་། ཁུལ་དེའི་ས་བཀྲ་བཟོ་རྒྱུའི་སྐལ་བ་ཐོབ།
དུས་ཕྱིས་ལས་འགན་ལེགས་འགྲུབ་རྗེས་སླར་རྫ་ཆས་བཟོ་སྐྲུན་གྱི་ཚོད་ལྟའི་རྒྱུན་མུ་མཐུད་
བསྲིངས། ཐེངས་དེར་རྫ་ཁོག་གསུམ་གྱི་ཆག་རོ་ཐམས་ཅད་ལ་རྫས་འགྱུར་དངོས་པོ་བྱུགས་ཏེ་
ཤེལ་སྒོ་བཟོ་གྲྭའི་སོ་ཐབ་ཏུ་སོ་བཏང་། ཚོད་ལྟའི་འབྲས་བུ་སྔར་དང་སྡུར་ན་ཅུང་ལེགས་པ་སྟེ།
ཆག་རོའི་ཐོག་གི་ཚོན་རྩིར་དཀར་རྩིའི་ཚོན་མདངས་ལྟར་མིན་ཡང་། བཀྲག་མདངས་མངོན་
ཡོད།
མི་ལོ་གཉིས་ཀྱི་ཚོད་ལྟར་ཐུགས་བློ་ཁེངས་པའི་གྲུབ་འབྲས་མ་ཐོབ་ཅིང་། འདམ་རའི་
ས་གཤིས་ཚད་འཇལ་གྱི་གླ་ཆའང་ལྷག་མེད་དུ་ཟད། ལྟོ་གོས་ཕྱིད་ཙམ་གྱི་ཁོར་ཡུག་ཁྲོད་ཆེས་
མཐའ་མཇུག་གི་ཚོད་ལྟའི་གྲ་སྒྲིག་གནང་། ཐེངས་དེའི་ཚོད་ལྟར་རྫ་ཆས་ཀྱི་ཆག་གྲུམ་སུམ་
བརྒྱའི་ངོས་སུ་རྫས་འགྱུར་དངོས་པོ་བྱུགས་ཏེ་སོ་ཐབ་ཏུ་སོ་བཏང་། དེ་ལྟར་གང་ཉིད་སྐུ་ངོ་མས་
ཚོད་ལྟའི་འབྲས་བུར་ངང་སྒུག་ཀྱང་གནང་། མཐར་སོ་ཐབ་ལས་ཐོན་པའི་རྫ་ཆས་ཆག་གྲུམ་
གཅིག་ཁོ་ནའི་ཐོག་རྫས་འགྱུར་དངོས་པོའི་ནུས་པ་ཐོན་པ་སྟེ། ངོས་མཁྲེགས་ཤིང་། དཀར་རྩིའི་
བཀྲག་མདངས་འོད་དང་ལྡན་པ་དེའོ། ། ཡུན་རིང་རེ་ཞིང་སྒུག་པའི་དཀར་རྩི་འོད་མདངས་
དེ་གང་ཉིད་ཀྱི་སྤྱན་ལམ་དུ་ཆེས་མངོན་པར་མཛེས་ཤིང་། སླར་སྐྱེ་བ་ཐེངས་ཤིག་བླངས་པ་ལྟ་
བུའི་སྤྲོ་བ་འབུམ་གྱིས་མྱོས། ཚུལ་འདི་ནི་ཚོད་ལྟའི་འགོ་བརྩམས་པ་ཙམ་ལས་ཡོངས་སུ་སྨིན་
མཚམས་སུ་སོན་མེད་པས་ཕམ་ཁ་ནམ་ཡོང་ཆ་མ་འཚལ་ལོ། །
སྐབས་དེར་གང་ཉིད་ཀྱི་དགོངས་པར་ལེགས་འགྲུབ་ཅེས་པ་ལག་སྙོབ་ཙམ་གྱིས་རེག་
ཐུབ་པ་ལྟ་བུའི་ཚོར་སྣང་བྱུང་། དེ་ལྟར་ཤེལ་སྒོ་སོ་ཐབ་ཅིག་གསར་རྒྱག་དང་། རྫ་ཆས་མང་
པོ་བཟོས་ཏེ་ས་རྩི་བྱུགས། ཉིན་མཚན་གཅིག་ཏག་ཏག་སོ་གཏོང་བར་བྲེལ་ཡང་དཀར་རྩི་མ་
བཞུར། ནངས་པར་མུ་མཐུད་སོ་ཐབ་ཏུ་བུད་ཤིང་བུད་དེ་སོ་བཏང་། ཉི་མ་གཉིས་པ་པར་ཡང་
དཀར་རྩི་ད་དུང་མ་བཞུར། ཉི་མ་གསུམ་པ། བཞི་པ། དེ་ལྟར་ཉིན་མཚན་དྲུག་འདས་པའི་
མཐའ་མར་སོ་ཐབ་ཀྱི་ཁ་ཕྱེ་དུས་དཀར་རྩི་ཅིས་ཀྱང་མ་བཞུར་བས་ངལ་བ་འབྲས་མེད་དུ་གྱུར།
གཟའ་འཁོར་གཉིས་གསུམ་གྱི་རྗེས་སུ་སྔར་གྱི་རྫ་ཆས་ཆག་གྲུམ་དག་སླར་སྤྱོད་དུ་མི་རུང་
བ་དང་། སླར་རྫ་ཆས་ཉོ་བྱེད་ཀྱི་དངུལ་ཡང་མེད་པས་གྲོགས་པོ་ཞིག་གི་ས་ནས་དངུལ་བུན་
བཞེས། སླར་ཡང་ཚོད་ལྟ་གསར་པ་ཞིག་གི་འགོ་བརྩམས། འདི་ནི་བློ་ཕམ་གྱི་ཡུལ་དུ་གྱུར་པའི་
ཚོད་ལྟ་ཞིག་སྟེ། སོ་ཐབ་ཀྱི་མེ་རླབས་ཇི་ལྟར་དབལ་རུང་། དཀར་རྩི་མ་བཞུར་བས་སྒོ་རའི་
ནང་གི་བུད་ཤིང་ཡོངས་རྫོགས་བུད། མཐར་བུད་ཤིང་ཅི་ཡང་མེད་པས་ཁྱིམ་ཆས་དག་ཀྱང་སོ་
ཐབ་ཏུ་བརྫངས་ཏེ་དཀར་རྩི་བཞུར་ཐབས་བྱས། ཡིན་ཡང་ངལ་བ་འབྲས་མེད་དུ་གྱུར།
ཟླ་བ་གཅིག་འདས་སོང་། གང་ཉིད་ངལ་དུབ་དང་། ཡི་ཆད། བཀྲེས་སྐོམ་ཀློང་དུ་རྣམ་
ཤེས་ཐོར་ཞིག་གི་ཚད་དུ་སོན།དེ་འདྲའི་ཚུལ་གྱིས་རྫ་ཆས་བཟོ་རྩལ་གྱི་གསང་བ་རྟོགས་ཤིང་། སླར་
སོ་ཐབ་ཏུ་དཀར་རྩི་བཞུ་སྦྱངས་ཀྱི་མོས་པ་ཐུགས་སུ་བཏགས། རྫ་མཁན་ཞིག་གླས་ཏེ་རྫ་ཆས་
བཟོས་པ་དང་། གང་ཉིད་ནས་ཀྱང་མེ་ཏོག་གི་མཐའ་བརྒྱན་སྤྲས་པའི་རྫ་བུམ་བཟོས་ཏེ་ས་རྩི་
བྱུགས། སྐབས་དེར་ཁྱིམ་གྱི་འབྱོར་བ་ཡོངས་སུ་གུད་པས་རྫ་མཁན་གྱི་གླ་ཆར་ལུས་ལ་གང་
སྦྱར་གྱི་གོན་པ་སྤྲད་དེ་འཐུས་པར་གནང་ཞིང་། ཨར་ཁང་གི་སྦྱིན་བདག་ཅིག་གིས་ཟླ་ངོ་དྲུག་
གི་འཚོ་ཚིས་སྦྱར་བ་སོགས་དཀའ་སྡུག་ཚད་མེད་མྱངས།
རྡོའི་ཚབ་ཏུ་གྱོ་མོ་བརྩིགས་པའི་སོ་ཐབ་གསར་པ་སྤྱད་མོད། མེ་རླབས་དབལ་བའི་
སྐབས་འབར་གས་བྱུང་སྟེ་གས་རྫས་ཀྱི་རྡུལ་རྫ་ཆས་ངོས་སུ་འགོས། སྤྱིར་དཀར་རྩི་བཞུར་བ་
ལེགས་འགྲུབ་བྱུང་རུང་། ཚོན་ཁྲ་ཅན་གྱི་རྫ་ཆས་དག་སྐྱོན་དང་ལྡན་པར་གྱུར། ཕྱིས་སུ་རྫ་
ཆས་སྐྱོན་ཅན་དེ་དག་རིན་གོང་དམའ་མོས་ཕམ་ཚོང་བྱ་རྒྱུར་སྐུལ་མོད། གང་དེས"འདི་ནི་
མི་གཤིས་ལ་དམའ་ཕབ་པའོ"ཞེས་མ་བཙོངས་ཁར་རང་སར་ཧྲུག་ཆག་ཏུ་བཏང་། ཅི་ལྟར་
ཡང"བདག་གིས་རེ་ཞིང་སྙེག་པ་ནི་གསར་གཏོད་ཀྱི་རེ་བ་ཉག་ཕྲ་བ་དག་གོ ། ཕལ་མོ་ཆེས་
འཕྱ་ཞིང་དགོད་པ་སོགས་ཇི་ལྟར་བྱས་རུང་། རང་སེམས་སྡུག་གིས་མནར་བ་ལས་སད་དེ་
དཀའ་ངལ་ལས་རྣམ་པར་རྒྱལ་བར་བྱའོ"ཞེས་གསུངས་བཞིན་ནམ་ཡང་གཉའ་མ་ཞུམ།
ཐེ་ཚོམ་དང་། ཡི་ཆད་ཁྲོད་རྣམ་ཤེས་ཐོར་ཞིག་གི་ཚད་དུ་སོན་པའི་གང་ཉིད་ལྟོ་གོས་ངན་
ངོན་གྱི་ཉམ་ངའི་གནས་སུ་ལྷུང་། ལུས་ཟུངས་རིད་དེ་ཤིང་སྐམ་གྱི་ཡལ་ག་ལྟ་བུར་གྱུར། ཐ་ན་
ཞྭ་རིལ་ཕྲ་བར་གྱུར་ཏེ་རུས་རྐང་ཙམ་ལས་མེད་པར་སྣང་། གལ་ཏེ་ལྷམ་སྒྲོག་གིས་རྐང་ཤུབས་
མ་བསྡམས་ཚེ། གོམ་པའི་སྟངས་སྟབས་དང་བསྟུན་ཏེ་རྟིང་ཀའི་ཐོག་ཏུ་བུད་འགྲོའོ། ། དུས་
ཕྱིས་ཆུང་མའི་འཁང་ར་དང་། ཡུལ་མིའི་མཐོང་ཆུང་དབང་གིས་ཤེལ་སྒོ་རི་མོའི་བཟོ་རྩལ་
སླར་ཡང་གཉེར་དགོས་བྱུང་། དུས་མཚུངས་འཚོ་ཚིས་ཀྱི་དཀའ་ངལ་ཡང་བསལ། སླར་ཡང་
ཚོད་ལྟའི་འགོ་བརྩམས། མི་ལོ་ཅི་འདྲའི་མང་པོའི་ཚོད་ལྟའི་མྱོང་བ་དང་། ཕམ་ཁས་གོ་རྟོགས་
གསར་པ་རེ་རེ་རྙེད་པ་ལྟར་དཀར་རྩི་བཞུར་བའི་ཐབས་རྩལ་གྱི་གསང་བ་ཡོངས་སུ་རྟོགས།
མི་ལོ་བཅུ་དྲུག་གི་རྩོལ་བ་དཔྱིས་ཕྱིན་པས་གང་ཉིད་ཕམ་ཁ་ལས་རྣམ་པར་རྒྱལ་ལོ། །
ཚུལ་དེ་ནི་ཅི་བྱ་རྒྱུས་མེད་ཀྱི་གནས་བབ་ནས་འགོ་བརྩམས་པ་དང་། བར་དུ་ཕ་རོལ་པོའི་
སློབ་སྟོན་མེད་པ། མཐར་གང་ཉིད་ཀྱི་མྱོང་བས་ཐམས་ཅད་རང་སྟོབས་ཀྱིས་རྟོགས་པར་གྱུར་
པའི་བརྒྱུད་རིམ་ཞིག་གོ ། ད་ལྟའི་ཆར་གང་དེའི་རྫ་ཆས་བརྩམས་ཆོས་རིག་རྫས་བསྡུ་ཉར་
མཁན་པོའི་དཀོན་ནོར་དུ་གྱུར་ཅིང་། རིན་ཐང་བྲལ་བ་ཤ་སྟག་གོ ། སྤྱིར་རྫ་ཆས་ངོས་ཀྱི་རི་
མོར་འཚོ་བའི་དྲི་ངད་འཐུལ་ཞིང་། རི་སྐྱེས་སྲོག་ཆགས་དང་། ད་བྱིད། སྐྱེ་དངོས་སྣ་ཚོགས་
གཟུགས་སུ་བཀོད་པ་གསོན་ཉམས་ལྡན་པ་སོགས་རི་མོ་དང་། རྫ་ཆས་ཀྱི་ངོ་བོ་གཅིག་ཏུ་གྱུར་
པའི་སྒྱུ་རྩལ་གྱི་མཛེས་པ་ཟབ།
སྐུ་ཚེ་སྨད་དུ་རྫ་ཆས་ཚོན་ཅན་གྱི་སྒྱུ་རྩལ་དང་། ཞིང་ལས། རང་བྱུང་ལོ་རྒྱུས་རིག་པའི་
དཔེ་ཆ་བརྩམས་ཤིང་། རང་བྱུང་ལོ་རྒྱུས་རིག་པའི་གཏམ་བཤད་ཀྱང་སྤེལ། ཁོང་ནི་མོ་ཕྱྭ་པྲ་
ཕབ་རིགས་ལ་རྒོལ་བར་སྤྲོ་བས་ལྟ་ལོག་པར་ངོས་བཟུང་སྟེ་བཙོན་དུ་ཚུད། སྐབས་དེར་དགུང་
གྲངས་བདུན་ཅུ་དོན་བརྒྱད་དུ་ཕེབས། འཆི་ཁ་མའི་ཚད་དུ་སོན་རུང་། སྙིང་སྟོབས་ནམ་ཡང་
ཉམས་པ་མེད་པ་སྟེ། གང་དེར་ཆོས་ལུགས་རྙིང་པའི་དད་པ་མ་སྤངས་ན་སྲོག་ཁྲིམས་གཅོད་
རྒྱུར་ཐག་བཅད་རུང་། སྒམ་ཚུགས་ཅན་གྱི་རང་གཤིས་ཀྱིས་དད་པ་བརྟན་ཞིང་མི་གཡོ་བ་
ཐུགས་སུ་བཅངས། མཐར་ཧེན་རི་གདུང་རབས་གསུམ་པ་སྐུ་ངོ་མ་བཙོན་ཁང་དུ་ཕེབས་ཏེ"སྐུ་
ཞབས་ཕ་རི་སེ། གང་ཉིད་ནས་བདག་དང་བདག་གི་རྒྱལ་ཡུམ་ཕྱིར་ལེགས་སྐྱེས་ཕུལ་མྱོང་
བར་བཀའ་དྲིན་ཆེ། གལ་ཏེ། སྐུ་ཉིད་ནས་ཆོས་ལུགས་རྙིང་པའི་དད་པ་མ་བོར་ཚེ། བདག་
ཅག་གིས་མེར་བསྲེག་པའམ། གནམ་བཏགས་ཀྱི་སྦྱོར་བས་སྲོག་ཁྲིམས་སྤྱོད་པར་བྱའོ། །
དེས་ན། ཁྱེད་ཉིད་སྲོག་ཆད་ལས་གྲོལ་རྒྱུ་བདག་གིས་མི་ནུས་མི་བཏུབ་པའོ"ཞེས་གསུངས་
པར། གང་དེས"ཀྱེ། གུས་པར་འོས་པའི་རྒྱལ་པོ་རིན་པོ་ཆེ། དཀོན་མཆོག་གི་མཚན་སྙན་སྲུང་
ཕྱིར། བདག་ནི་ནམ་འཆི་ཆ་མེད་ཀྱི་འཆི་བའི་འཇིག་པར་མི་སྐྲག ཉིད་ཀྱིས་བདག་ལ་གདུང་
སེམས་མཉམ་སྐྱེ་གནང་བར་སྐད་ཀྱང་། དོན་དུ་བདག་གིས་ཉིད་ལ་གདུང་སེམས་མཉམ་སྐྱེ་
བྱ་བར་འདོད། ཅིའི་ཕྱིར་ན། བདག་གིས་མི་ནུས་མི་བཏུབ་ཅེས་རྒྱལ་པོ་ཞིག་གིས་གསུངས་
པར་མི་སྤོབས་པ་སྟེ། བློན་པོ་དང་།འབངས་ཀྱིས་བཀུར་བྱའི་ཡུལ་ཡིན་པས་སོ། ། བདག་གིས་
ཉིད་ལ་བཀུར་བར་མི་རིགས་ན། སྲོག་ཆད་ལས་གྲོལ་ཅིག་གསུངས་པར་དོན་གྱི་སྙིང་པོས་
དབེན"ཞེས་ཞུས། མཐར་བཙོན་ཁང་དུ་ལོ་གཅིག་འགོར་རྗེས་དགོངས་པ་རྫོགས། འོད་སྟོང་
འཕྲོ་བའི་སྐུ་ཚེ་གང་པོའི་མཛད་རྗེས་ཕྱི་རབས་པའི་བསྔགས་བྱའི་ཡུལ་དུ་གྱུར་ཏོ། །
དཀར་ཡོལ་གསར་གཏོད་ཀྱིས་རྒྱལ་ཁབ་ཀྱི་
དཔལ་འབྱོར་འཕེལ།
དཀར་ཡོལ་གསར་གཏོད་པ་འཇོན་ཧྥུ་རི་ཐ་རི་ཆ་པུར་ཐེ་ཁེའི་སྐུ་ཚེ་ཧྲིལ་པོ་ནི་མཚར་
སྣང་དང་། འཆར་ཡན་གྱི་ཚོན་མདངས་ཀྱིས་ཕྱུག་པ་ཞིག་ཡིན། འདི་པ་སྤྱི་ལོ1685ལོར།
འཇར་མན་དུ་འཁྲུངས། དགུང་ལོ་བཅུ་གཉིས་སུ་སོན་དུས་ཏུབ་ལིན་གྱི་སྨན་རམས་བཀའ་
བཅུ་པ་ཞིག་གི་དགེ་ཕྲུག་གནང་། སྐུ་ན་ཕྲ་དུས་ནས་རྫས་འགྱུར་རིག་པར་མོས་པ་ཆེ། ཁོམ་པ་
ཡོད་ཚད་གསེར་སྒྱུར་ཚོད་ལྟ་གནང་བར་བཀོལ། ཕྱིས་སུ"བདག་ལ་གསེར་བཙོ་སྦྱངས་ཀྱི་ཞུ་
རྫས་ཡོད་པས་དངོས་པོ་གང་ཞིག་ཀྱང་གསེར་ལ་བསྒྱུར་ཐུབ"ཅེས་རྫུན་སྨྲས་ཤིང་། སྨན་རམས་
བཀའ་བཅུ་པ་ཞིག་ལ་ཞུ་རྫས་ཀྱི་བྱེད་ནུས་ངོ་སྤྲོད་དང་། ཚོགས་ཀྱི་དབུས་སུ་གཡོ་ཐབས་ཀྱིས་
ཟངས་གསེར་དུ་བསྒྱུར་བར་ཐམས་ཅད་ཀྱི་ཡིད་རྟོན་འཕེར། དེའི་དབང་གིས། གསེར་སྒྱུར་
མཁན་པོ་ཞེས་བསྔགས་པ་ཚད་མེད་ཐོབ། རྒྱལ་པོས་ཀྱང་གནས་ཚུལ་དེ་མཁྱེན་པས་ཕོ་བྲང་
དུ་གདན་དྲངས་ཏེ་གསེར་སྒྱུར་བྱ་རུ་བཅུག སྤྱིར་གཡོ་སྒྱུའི་སྦྱོར་བའི་ལམ་ནས་ཟངས་གསེར་
དུ་བསྒྱུར་བའི་གསེར་ལེབ་མོ་སྤྱན་འབུལ་ཞུས་པས་རྒྱལ་པོ་མཆོག་ཐུགས་སྤྲོ་བས་རབ་ཏུ་མྱོས་
ཤིང་། ཕོ་བྲང་གི་གསེར་སྒྱུར་བར་བསྐོ་གཞག་བྱ་རྒྱུའི་དགོངས་པ་འཁྲུངས། གང་དེས་རྒྱལ་
པོའི་ཐུགས་དགོངས་ཅི་ཡིན་རྟོགས་པས་བཙོན་དུ་ལྷུང་དོགས་ཀྱིས་ཡུལ་མཐར་བྱོལ།
ཕྱིས་སུ་ཕོ་ལན་གྱི་རྒྱལ་པོའི་གདན་ཞུས་ཐོབ། སྐབས་དེར་རྒྱལ་པོར་ཡང་གསེར་ཁ་ཚ་
དགོས་གཏུག་ཏུ་གྱུར་པས་གསེར་སྒྱུར་ལ་མཁས་པའི་སྨན་རམས་བཀའ་བཅུ་པ་དང་ཕྲད་
པ་བསོད་ནམས་ཆེ་སྙམ་སྟེ་ཐུགས་སྤྲོ་བས་རབ་ཏུ་བརྟས། གོང་མ་ཚང་གི་དམག་དཔུང་གིས་
ཕེབས་སྐྱེལ་འོག་གནས་བཙན་ས་ཞིག་ཏུ་གཡོག་པོའི་འཁོར་དང་བཅས་བདེ་བའི་འཚོ་བར་
རོལ། རྒྱལ་པོས་གསེར་སྒྱུར་གྱི་མན་ངག་སློབ་པར་སྐུལ་ཅིང་། ཡང་གསེར་སྒྱུར་བྱོས་ཞེས་
བཀའ་བསྒོས་པ་ཁས་ལེན་མི་ཞུ་ཐུ་མེད་དུ་གྱུར། དེ་ལྟར་སྨན་ཆུ་དམར་པོ་བླུགས་པའི་ཤེལ་
དམ་ཆུང་ངུ་ཞིག་རྒྱལ་པོར་ཕུལ་བར་མངགས་ཤིང་། དེས་དངོས་པོ་གང་ཞིག་ཀྱང་གསེར་དུ་
བསྒྱུར་ཐུབ་ཅེས་རྫུན་དུ་སྨྲས། གོང་མ་ཚང་གི་དམག་དཔུང་གི་ཕེབས་སྐྱེལ་ལས་རྒྱལ་པོའི་
ཕྱག་ཏུ་སོན། གོང་མའི་ཕོ་བྲང་བཙན་ས་ཞིག་ཏུ་རྒྱལ་པོ་རྒྱལ་སྲས་ལྷན་དུ་བཞུགས་ཏེ་གང་
དེའི་མངག་བྱ་ལྟར་ཞུ་ཐབ་ཏུ་ཟངས་ལེབ་སྦྱངས་པའི་ཟངས་ཞུན་ནང་སྨན་ཆུ་དམར་པོ་བླུགས།
ཡིན་ཡང་ཟངས་ནི་ཟངས་རང་ལས་གསེར་གྱི་རང་བཞིན་དུ་བསྒྱུར་མ་བཏུབ། རྒྱལ་པོས་ཅི་
ཡིན་བཀས་བསྒོས་པར་མི་དགེའི་བག་ཆགས་བསལ་ཏེ་སེམས་པ་སྙོམས་འཇུག་བྱ་དགོས་པ་
གལ་ཆེ་ཞུས། རྒྱལ་པོས་ཀྱང་དེར་ཡིད་རྟོན་ཏེ་ཚོད་ལྟ་གཉིས་པ་གནང་། སྔར་ལྟར་ངལ་བ་
འབྲས་མེད་དུ་གྱུར།
བཟློག་དཀའ་བའི་རྒྱལ་པོའི་བཀའི་འཇིགས་པས་སླར་ཨོ་སི་ཐྲི་ཡར་བྲོས་བྱོལ་དུ་ཕེབས།
གནས་དེར་བདེ་འཇགས་དང་ལྡན་སོང་སྙམ་མོད། ཕྱིར་འབྲངས་པའི་མྱུལ་མས་འཛིན་བཟུང་
བྱས། ཨོ་སི་ཐྲི་ཡའི་སྲིད་གཞུང་ནས་སྐྱབས་བཅོལ་འཐོབ་རྒྱུའི་རེ་ཞུ་བྱས་ཀྱང་གནང་བ་མ་
ཐོབ། སླར་ཕོ་ལན་རྒྱལ་པོའི་ཕོ་བྲང་དུ་བཙན་གྱིས་ཁྲིད་དེ་སྲུང་བྱ་ནན་པོ་བྱས། དུས་མཚུངས་
ཕོ་ཉ་ཞིག་གིས་བང་མཛོད་ཀྱི་གསེར་ཟད་པར་ཉེ་བས་གསེར་སྒྱུར་བྱ་དགོས་པའི་གསང་
འཕྲིན་བསྒྲགས། དེ་ལྟར་རྒྱལ་པོ་སྐུ་ངོ་མས་ཞལ་མཇལ་གནང་ཞིང་། གསེར་སྒྱུར་མ་བཏུབ་
ཚེ། སྲོག་ཁྲིམས་གཅོད་པར་བྱ་ཞེས་དྲག་པོའི་བཀའ་བསྒོས། གང་ལྟར་གསེར་སྒྱུར་ཅི་ལྟར་བྱས་
ཀྱང་ངལ་བ་འབྲས་མེད་དུ་གྱུར། འདི་ནི་ཡིན་ངེས་པ་ཞིག་ཀྱང་ངོ་། །
མི་ལོ་ཁ་ཤས་འགོར་ཡང་སྲོག་ཁྲིམས་མ་བཅད། གང་ལགས་ཤེ་ན། གསེར་སྒྱུར་ལས་ཁེ་
སྤོགས་ཆེ་བའི་ཞིབ་འཇུག་རིགས་ཤིག་སྟེ། རྫ་ཆས་དཀར་ཡོལ་དུ་བསྒྱུར་རྒྱུའི་བྱ་བར་སྐུལ་བས་
སོ། །དེ་ནས་རྒྱལ་པོས་ཕོར་ཐོ་གལ་དང་། རྒྱ་ནག་ནས་ཉོས་པའི་དཀར་ཡོལ་རིན་ཐང་ཅན་
འདྲ་དབྱིབས་ཚུལ་དུ་བསྩལ། དེ་དག་གི་རིན་ཐང་ནི་དེའི་བོངས་ཚད་དང་མཉམ་པའི་གསེར་
གྱི་རིན་ཐང་ལས་ཀྱང་ཆེ་བར་སྐད། དེ་ལྟར་ཉིན་མཚན་བལྟོས་མེད་དུ་ཞིབ་འཇུག་གནང་ཡང་
ངལ་བ་འབྲས་མེད་དུ་གྱུར། དུས་ཕྱིས་སོ་ཐབ་བཟོ་ཆེད་ཀྱི་འཇིམ་པ་མདོག་དམར་པོ་ཅན་
དེ་ལས་རྟོགས་པ་སད། དེ་ཡང་འཇིམ་པ་རིགས་འདི་ཚ་ཞིང་དབལ་བའི་མེ་རླབས་ཀློང་དུ་སོ་
བཏང་ཚེ་ཤེལ་ལྟར་དྭངས་པའི་དངོས་པོར་གཞན་འགྱུར་ཐུབ་ཅིང་། བཟོ་ལྟ་ཡང་བསྒྱུར་མི་
བཏུབ། དེ་བཞིན་ཁ་དོག་དང་། དཀར་ཆ་དཀར་ཡོལ་དང་མི་མཚུངས་པ་ཙམ་ལས་གཞན་གྱི་
དབྱེ་འབྱེད་མ་མཆིས། དོན་དམ་པར་དཀར་ཡོལ་དམར་པོའི་བཟོ་རྩལ་གྱི་གསར་གཏོད་སྟེས་
དབང་གིས་གསར་རྙེད་བྱུང་ཡོད།
དཀར་ཡོལ་གྱི་ཁ་དོག་དཀར་པོ་དང་། དཀར་པོ་ནི་དཀར་ཡོལ་གྱི་ཁ་དོག་ཡིན་པར་ངེས་
ཤེས་འདྲོངས་ཁར། བཟོ་རྩལ་དེའི་གནད་ཀ་གསར་རྙེད་ཕྱིར་རང་རྩོལ་དཔྱིས་ཕྱིན་པའི་ཞིབ་
འཇུག་གནང་། མི་ལོ་མང་པོ་འགོར་རྗེས་སླར་ཡང་སྟེས་དབང་གིས་བཟོ་རྩལ་དེའི་གསང་བ་
མཁྱེན་པ་སྟེ། སྤྱི་ལོ1707ལོར། གཡོག་པོར"རྒྱལ་པོའི་དབུ་ལ་མཆོད་རྒྱུའི་སྐྲ་རྫུན་འདི་ལྟར་
ལྕི་དོན་གང"ཞེས་དྲིས་པར། "དེ་ནི་སྐྲ་རྫུན་སྟེང་གི་ཕྱེ་མ་སྟེ། འཇིམ་པ་དཀར་པོའི་ཐལ་ཕྱེས་
སོ"ཞེས་ལན་བཏབ་པ་ལས་རྟོགས་པ་སད། ཚོད་ལྟ་རབ་རིམ་བརྒྱུད་དཀར་ཡོལ་དཀར་པོའི་
ཉེར་ལེན་གྱི་རྒྱུ་སྟེ། འཇིམ་པ་དཀར་པོ་རིགས་འདིའི་གསང་བ་གསར་རྙེད་བྱུང་།
གང་དེས་གསེར་སྒྱུར་མ་ཐུབ་པ་ཆོས་ཉིད་ལས་མ་འདས་མོད། བློ་གྲོས་ཀྱི་རྩལ་ལས་ཕྱུང་
པའི་ཚོད་ལྟའི་འབྲས་བུ་ཆེས་བླ་ན་འཕགས་པ་སྟེ། སྤྱི་ལོ1707ལོའི་ཟླ10པར། ལེགས་འགྲུབ་
བྱུང་བའི་དཀར་ཡོལ་ཐོག་མ་དེ་རྒྱལ་པོར་སྤྱན་འབུལ་ཞུས། རྒྱལ་པོ་ཐུགས་རབ་ཏུ་མཉེས་ཤིང་། ཕོ་
བྲང་གི་དཀར་ཡོལ་མཁན་པོར་བསྐོ་གཞག་དང་། སླད་བཟོ་རྩལ་འདི་འཐུས་སྒོ་ཇེ་ཚང་དུ་
གཏོང་རྒྱུར་བཀའ་བསྒོས། དཀར་ཡོལ་སྤུས་ཚོང་གིས་བང་མཛོད་གྱ་ནོམ་པར་གྱུར། དཀར་
ཡོལ་གྱི་བཟོ་གྲྭ་གཉེར་བས་བཟོ་རྩལ་གྱི་ཉམས་འགྱུར་ཡར་ངོའི་ཟླ་ལྟར་གོང་དུ་འཕེལ།
འཇར་མན་གྱི་གསར་འགྱུར་གསལ་བསྒྲགས་ལྟར་ན། འདི་པས་ཕོ་ལན་རྒྱལ་པོར་དགེ་
མཚན་མི་དམན་པ་ཕུལ་ཅིང་། གོང་མ་ཚང་གི་དཀར་ཡོལ་གྱི་མཛོད་གཉེར་བའི་བཏང་
འཛིན་གནང་བའི་མཛད་རྗེས་ལ་གཞིགས་ཏེ་པ་རོན ༠ གྱི་མཚན་གནས་གསོལ་པར་སྐད།
འདི་ནི་ཐོབ་འོས་པ་ཞིག་ཡིན་མོད། གང་ཉིད་ནི་ནམ་ཡང་ཁྲེལ་མེད་དང་། གདུག་རྩུབ་ཀྱི་ཁོར་
ཡུག་ཅིག་ཏུ་རྒྱལ་པོའི་ཉེས་ཅན་པ་རྣལ་མ་ཡིན་པའི་མཚང་མིང་གིས་འཚོ་གཞེས་བྱ་དགོས་
བྱུང་། དེ་ལྟར་གང་ཉིད་ཀྱི་ཕྱག་རྒྱུན་གཞན་དྲིང་མི་འཇོག་མོད། སྲུང་དམག་གི་སྲུང་བྱ་ནན་
མོའི་འོག་བྱ་བ་ལས་པ་དང་། རང་ཤག་ཏུའང་རང་དབང་མེད་པའི་སྡུག་བསྔལ་གྱིས་གཙེས།
སྤྱིར་གང་ཉིད་ཀྱིས་རྒྱལ་པོར་ཕུལ་བའི་ཐུགས་གསོལ་གྱི་ཞུ་འཕྲིན་ནི་མི་སེམས་སྐྱོ་དགོས་པ་
ཞིག་སྟེ། "བདག་གི་ཡོད་ཚད་དཀར་ཡོལ་བཟོ་རྩལ་གྱི་ཕྱིར་ཕུལ་ཡོད"ཅེས་དང་། "བདག་གི་
ལེགས་འགྲུབ་ཐམས་ཅད་གསར་གཏོད་པ་སྔ་རབས་པ་ལས་ཁྱད་དུ་འཕགས་པའོ། ། ཀྱེ། རྒྱལ་
པོ་རིན་པོ་ཆེ། བདག་ལ་ཅིས་ཀྱང་རང་དབང་སྩོལ་ཅིག"ཅེས་ཞུ་འབུལ་གནང་བ་ལྟ་བུའོ། །
རྒྱལ་པོས་གསན་འཇོག་གནང་རྒྱུ་ལྟ་ཅི། གང་ཉིད་ནི་རྒྱུ་ནོར་གྱི་འབྱུང་ཁུངས་སུ་འདོད་པ་
ལས། རང་དབང་མ་བསྩལ་ལ། ཐ་ན་བྲན་གཡོག་གི་ཚུལ་དུ་བསྒོམས་པའོ། ། ལོ་ངོ་གཉིས་
འགོར་རྗེས་ཡི་ཆད་དང་། སུན་སྣང་གི་ཀློང་ནས་བརྟན་གཡོའི་ཆོས་ཀྱི་རང་བཞིན་ལ་སུན་སྣང་
ཤུགས་ཆེར་འཁྲུངས་པ་དང་བཅས་ཆང་རྐྱལ་རབ་ཅིག་ཏུ་གྱུར། འདི་ནི་ཡང་ན་རང་སྲོག་
ལྕེབས་ཚུལ་གྱི་སྣང་ཚུལ་གཞན་ཞིག་ཀྱང་ངོ་། །
སྤྱི་ལོ1713ལོའི་ཟླ5 པར། སྙུན་གཞི་དྲག་པོས་མལ་དུ་ལྷུང་། རྒྱལ་པོས་ཀྱང་ལུས་ཟུངས་
ནད་གདོན་གྱིས་གཙེས་རུང་། ནོར་ལྷ་ལྟ་བུའི་བྲན་གཡོག་གང་དེའི་རིན་ཐང་བསམས་ཏེ་
བྱམས་པའི་སེམས་ཀྱིས་སྙོར་སྐྱོང་གནང་། སྙུན་གཞི་ཡང་དྲག་སྐྱེད་བྱུང་། སྤྱི་ལོ1714ལོར།
རྒྱལ་པོས་བསྩལ་བའི་བཀའ་ཡིག་ཅིག་ཏུ་གང་དེར་གཞི་ནས་རང་དབང་བསྩལ། ཡིན་ཡང་
ལུས་སེམས་གཉིས་ཀ་སྡུག་གིས་མནར་བ་དང་། ཆང་ཚོད་མེད་དུ་བཏུང་བ། ཡུན་རིང་བཙོན་
དུ་ལྷུང་བའི་རྐྱེན་གྱིས་ལུས་ཟུངས་ཉིན་རེ་བཞིན་ཇེ་ཞན་དུ་གྱུར། སྤྱི་ལོ1719ལོར། དགོངས་
པ་རྫོགས་ཏེ་གཞན་དབང་སྡུག་གི་ལྕགས་སྒྲོག་ལས་ཡོངས་སུ་ཐར་རོ། ། སེམས་པ་ས་རྡོ་གྲང་
མོར་སྦྱར་འདྲའི་མཚན་མོ་ཞིག་ལ་ཁྱི་རོ་ས་འོག་ཏུ་སྦས་པ་ལྟར་གང་དེའི་སྐུ་ཕུང་དུར་སར་
བཅུག འདི་ནི་གཞན་དབང་གི་རྒྱ་རུ་ཚུད་པའི་བྲན་གཡོག་གམ་མི་སྣ་གྲགས་ཅན་ཞིག་གི་
ལས་དབང་ངོ་། །
རྩོལ་བ་དཔྱིས་ཕྱིན་པས་བྱ་གཞག་རླབས་ཆེན་
ལེགས་འགྲུབ་ཐུབ།
དབྱིན་ཇིའི་རྫ་བཟོ་བ་འཇོ་སན་ཨེ་ཆི་ཨོར་ཐའི་སྐུ་ཚེ་གང་པོ་དཀའ་སྡུག་ཅན་ཞིག་མིན་
ལ། འོད་སྟོང་འཕྲོ་བ་ཞིག་ཀྱང་མིན་པར་ལུང་མ་བསྟན་གྱི་ཚུལ་དུ་གནས། དུས་རབས་བཅོ་
བརྒྱད་པའི་ཡོ་རོབ་གླིང་ནས་དབྱིན་ཇིའི་བཟོ་ལས་རྗེས་ལུས་ཅན་དུ་གྱུར་པས་རྫ་ཆས་ཀྱི་རྒྱུ་
སྤུས་ཞན་ཞིང་། ཕལ་མོ་ཆེ་རྫ་ཆས་ཁམ་མདོག་ཅན་གྱི་དཀྱུས་མའི་རིགས་སུ་གཏོགས། དཀར་
ཡོལ་སྤུས་དག་རིགས་ཧོ་ལན་ནས་ནང་འདྲེན་བྱས་པ་ཤ་སྟག་གོ །དུས་ཕྱིས་རྒྱལ་ཁོངས་ཕྱིའི་
རྫ་བཟོ་བ་གཉིས་བསླེབས་ཏེ་རྫ་ཆས་བཟོས་པས་བཟོ་རྩལ་ལ་འཕེལ་རྒྱས་བྱུང་། སྐབས་དེའི་
དབྱིན་ཇིར་དཀར་ཡོལ་གྱི་བཟོ་རྩལ་ད་དུང་དར་མེད། ཡོངས་གྲགས་ཀྱི་དཀར་ཡོལ་དཀར་
པོ་བྱ་བ་དེ་ཡང་དོན་དམ་དུ་འོ་མདོག་གི་དཀར་ཡོལ་གྱི་རིགས་ཤིག་ལས་མ་འདས། འདི་ནི་
འཇོ་སན་ཨེ་ཆི་ཨོར་ཐ་སྐུ་འཚོ་གཞེས་སྐབས་ཀྱི་དུས་རབས་བཅོ་བརྒྱད་པའི་དབྱིན་ཇིའི་
དཀར་ཡོལ་བཟོ་རྩལ་གྱི་གནས་བབ་ཏུ་ཟད། མི་ལོ་དྲུག་ཅུའི་རྗེས་གང་ཉིད་དགོངས་པ་རྫོགས།
གང་དེའི་དཔྱིས་ཕྱིན་པའི་རང་རྩོལ་དང་། ནང་བྱན་ཆུད་པའི་ལག་རྩལ་གྱི་གསར་གཏོད་ཀྱི་
འབྲས་བུས་དབྱིན་ཇིའི་དཀར་ཡོལ་ལས་རིགས་ལ་ཐོག་མའི་རྨང་གཞི་བཏིངས། དུར་བྱང་
དུའང"གང་ཉིད་ཀྱིས་རྒྱུ་སྤུས་ཞན་པའི་རྫ་ཆས་ལས་རིགས་དབྱིན་ཇིའི་ཚོང་ལས་བྱ་གཞག་
ཁྲོད་དུ་རླབས་ཆེའི་སྒྱུ་རྩལ་གྱི་རིགས་ཚན་དུ་བཏོད"ཅེས་འཁོད།
འདི་པ་ཕལ་པའི་ཁྱིམ་ནས་འཁྲུངས་རུང་། སྐྱེས་བུ་དམ་པའི་རང་གཤིས་ལྷག་ཏུ་མངའ།
རང་རྩོལ་དཔྱིས་ཕྱིན་པའི་སྙིང་སྟོབས་འཛད་མེད་ཀྱིས་བཟོ་པ་ཕལ་མོ་ཆེར་རྟིང་སྐུལ་དྲག་པོ་
ཐེབས་ཤིང་། མིག་བལྟོས་ཀྱི་ཡུལ་དུའང་གྱུར།
ཁོང་ནི་ཕུ་ནུ་མིང་སྲིང་བཅུ་གསུམ་ཡོད་པའི་ཆུང་མཐའ་དེའོ། ། ཡབ་མེས་ནི་རྫ་བཟོའི་
ལས་སུ་འཇུག་མཁན་ཤ་སྟག་གོ །དགུང་ལོ་ཆུང་དུས་ཡབ་དགོངས་པ་རྫོགས་ཤིང་། གྲོང་ཚོའི་
སློབ་གྲྭར་འབྲི་ཀློག་ལ་སྦྱངས་པ་མཛད། དུས་ཕྱིས་སློབ་བྱོལ་བརྒྱུད་ཕུ་བོས་གཉེར་བའི་རྫ་ཆས་
བཟོ་གྲྭ་ཞིག་ཏུ་གླ་པ་གནང་། དགུང་ལོ་བཅུ་གཅིག་ཏུ་སོན་དུས་འབྲུམ་ནད་ཕོག་པས་ཞབས་
ཀྱི་འགུལ་སྐྱོད་མི་བདེ་བར་གྱུར། ལོ་ངོ་མང་པོ་འགོར་རྗེས་གཤགས་བཅོས་མི་བྱ་ཀ་མེད་དུ་
གྱུར། ཁ་ཅིག་གིས་ཟོལ་བསྟོད་ཚུལ་གྱིས"འབྲུམ་ནད་ཀྱིས་གང་དེའི་གོམ་པའི་སྟངས་སྟབས་
ཀྱི་སྐལ་བ་ཕྲོགས། གལ་ཏེ་དེ་ལྟར་མིན་ཚེ། འདི་པར་ཆེས་བླ་ན་འཕགས་པའི་གྲུབ་འབྲས་ཅིས་
ཀྱང་མི་ཐོབ། གང་ལགས་ཤེ་ན། ནད་གདོན་གྱིས་བསམ་གཞིག་དང་། ཞིབ་འདང་གི་གོ་སྐབས་
བསྩལ་པས་མཐར་རྫ་ཆས་བཟོ་རྩལ་གྱི་གནད་ཀ་ཐུགས་སུ་ཆུད་པར་གྱུར་ཏོ་ཞེས་སྨྲ་བར་བྱའོ། །
སྤྱི་ལོ1759ལོར། རྩེད་ཆས་ཚོང་ཁང་གཉེར་ཞིང་། དུས་ཕྱིས་གཞི་རྒྱ་ཆེ་རུ་བཏང་། གང་
དེའི་དགོངས་པར། བཟོ་ལྟ་དང་ཚོན་རྩི་གང་གི་ཆ་ནས་ཀྱང་ཐུན་མོང་མ་ཡིན་པའི་དཀར་
ཡོལ་གསར་གཏོད་ཀྱི་ཐུགས་འདུན་ཤར། དེའི་དབང་གིས། ཁོམ་པ་ཡོད་ཚད་རྫས་འགྱུར་རིག་
པར་སློབ་གཉེར་དང་། དེ་བཞིན་ཞུ་རྫས་དང་། གཡུ་རྩི། འདམ་བག་བཅས་ལ་ཞིབ་འཇུག་
བརྒྱུད་ཚོད་ལྟ་གང་མང་གནང་། ཁོང་གིས་ཞིབ་འཇུག་གཏིང་ཟབ་ཀྱི་འབྲས་བུར་དྲོད་ཚད་
དམའ་བའི་སྐབས་ཁ་དོག་ནག་པོ་དང་། དྲོད་ཚད་མཐོ་བའི་སྐབས་ཁ་དོག་དཀར་པོར་འགྱུར་
བའི་འདམ་བག་རིགས་ཤིག་གསར་རྙེད་བྱུང་། མཐར་འདམ་བག་རིགས་འདི་རྫ་ཆས་ཀྱི་ཕྱི་
ངོས་སུ་བྱུགས་ཏེ་སོ་ཐབ་ཏུ་སོ་བཏང་བ་སོགས་ཁ་དོག་དཀར་པོའི་རྫ་ཆས་སྤུས་དག་གི་གསར་
གཏོད་ལེགས་འགྲུབ་བྱུང་། དེ་སྤྱོད་མཁོ་ཆེ་བས་དབྱིན་ཇིའི་ཚོང་ལས་འཕེལ་རྒྱས་ལ་ལེགས་
སྐྱེས་ཕུལ།
ཚོད་ལྟ་མང་པོར་ཕམ་ཁ་ཉོས་པ་མང་ཡང་བརྟན་ཅིང་མི་གཡོ་བའི་འདུན་པ་དང་། རང་
རྩོལ་དཔྱིས་ཕྱིན་པའི་སྙིང་སྟོབས་ཀྱིས་བྱ་བའི་རྒྱུན་བསྲིངས། ཡིན་ཡང་དཀར་ཡོལ་གསར་
གཏོད་ཀྱི་ཚོད་ལྟ་ཐོག་མ་ལེགས་འགྲུབ་མ་བྱུང་། དེ་ལྟར་དུས་ཚོད་དང་། རྒྱུ་ནོར་ཕངས་མེད་
སྤྱད་པའི་ཚོད་ལྟ་རབ་རིམ་ལས་གཡུ་རྩིའི་གསང་བ་རྟོགས་ཤིང་། དབྱིན་ཇིའི་རྫ་ཆས་ལོ་རྒྱུས་
ཐོག་གི་དཀར་ཡོལ་ཐོག་མ་གསར་གཏོད་གནང་བའི་དགེ་མཚན་ལྕི།
གང་ཉིད་ནི་ཀུན་ལ་བཏང་སྙོམས་ཅན་གྱི་བློ་གཟུ་བོར་གནས་མཁན་ཞིག་ཡིན། ཕ་རོལ་
པོའི་ཐོབ་དང་གོ་སར་མི་བལྟ་བར་ཐམས་ཅད་བྱམས་ཀྱིས་སྐྱོང་བར་བྱེད་ལ། པ་རོན་གྱི་མཚན་
གནས་ལའང་དྲེགས་པའི་ང་རྒྱལ་ཙམ་ཡང་མི་འཛིན། སྐྱེས་བུ་གང་ཞིག་གིས་སྤུས་དག་པའི་
དཀར་ཡོལ་འདྲ་བཟོ་མ་གང་ཞིག་བཟོ་རྒྱུར་སྐུལ་ན་འདོད་པ་དུས་ལྟར་བསྐངས་པར་བྱེད།
སྤྱིར་གནའ་བོའི་རྒྱུ་སྤུས་དག་པའི་དཀར་ཡོལ་ལས་གང་དེས་བཟོས་པའི་དཀར་ཡོལ་འདྲ་བཟོ་
མ་ལེགས་པའི་ཚོད་དུ་སྣང་། ཐེངས་ཤིག་ཕོ་ལན་གྱི་སྲས་མོ་ཞིག་དང་། གང་ཉིད་ཀྱིས་རིན་
བྲལ་གྱི་བུམ་པ་ཞིག་ཉོ་རྒྱུར་ཧབ་ཐོབ་བརྒྱབ་པར་སྲས་མོའི་ལག་ཏུ་ཤོར། སྲས་མོས་འདི་པའི་
དགོངས་པ་མཁྱེན་ཏེ་བུམ་པ་ཕྱིར་བསྩལ། མཐར་བུམ་པ་འདྲ་བཟོ་མ་ལྔ་བཅུ་བཟོས་ཤིང་། རིན་
གོང་མཐོ་པོས་སྤུས་ཚོང་བྱས་པ་སོགས་བཟོ་རྩལ་གྱི་ཕྱག་རྒྱུན་ཐུན་མོང་མ་ཡིན་པ་རྒྱུད་ལ་
མངའ་འོ། །
གང་ཉིད་ནས་རྫས་འགྱུར་རིག་པ་དང་། གནའ་རྫས་ཤེས་བྱ། སྒྱུ་རྩལ་བཅས་ནི་བྱ་གཞག་
ལེགས་འགྲུབ་ཀྱི་རྩ་བར་འདོད། སྐུ་ན་ཆུང་དུས་ནས་རི་མོའི་སྒྱུ་རྩལ་ལ་ནང་བྱན་ཆུད་པས་རྫ་ཆས་
དང་། དཀར་ཡོལ་ངོས་སུ་ཚོན་མདངས་རྣམ་པར་བཀྲ་བའི་རི་མོ་ཕབ་ཅིང་། ཐུན་མོང་མ་ཡིན་
པའི་སོ་གཏོང་ལུགས་ལ་བརྟེན་ཏེ་སྒྱུ་རྩལ་གྱི་བརྩམས་ཆོས་སྤུས་དག་ཅན་གསར་གཏོད་གནང་། དེ་བས་
གནའ་བོའི་ཨེ་ཐུར་སེ་ཁན་སེའི་མིའི་བཟོ་རྩལ་གྱི་ཕྱག་རྒྱུན་ཏེ། རྫ་བུམ་དང་། དཀར་ཡོལ་བུམ་
པའི་ཐོག་རི་མོ་བརྐོས་པའི་བཟོ་རྩལ་སླར་གསོན་བྱུང་། ཡིན་ཡང་དུས་རབས་གང་ཙམ་ཞིག་
ནས་ཡོངས་སུ་ཉམས།
འདི་པའི་ཚན་རིག་ཁྱབ་ཁོངས་ཀྱི་གྲུབ་འབྲས་ནི་དྲོད་ཚད་འཇལ་བྱེད་གསར་གཏོད་
གནང་བ་དེའོ། །གཞན་ཡང་དམངས་ཕན་བྱ་གཞག་ལའང་ཐུགས་སྤྲོ་བས་འཇུག
གང་དེའི་གསར་གཏོད་ཀྱི་རྩལ་ལས་དབྱིན་ཇི་ཉིད་རྫ་ཆས་བཟོ་རྩལ་གྱི་རྩེ་གྲས་རྒྱལ་
ཁབ་ཏུ་གྱུར་ཅིང་། དུས་དེ་ནས་བཟུང་དཀར་ཡོལ་ནང་འདྲེན་གྱི་ལོ་རྒྱུས་ལ་མཇུག་སྒྲིལ་གྱི་
བཞི་ཤད་བཀོད། ལྡོག་སྟེ་ཕྱི་འདྲེན་གྱི་གྲངས་འབོར་ཡར་ངོའི་ཟླ་ལྟར་གོང་འཕེལ་བྱུང་། སྤྱི་
ལོ1785ལོར། འདི་པས་གྲོས་ཚོགས་ཁང་དུ་བསྒྲགས་པའི་དཔང་ཚིག་ཏུ་གང་ཉིད་ཀྱི་མི་ལོ་
སུམ་ཅུའི་རྫ་ཆས་གསར་གཏོད་བྱ་གཞག་གིས་སྔ་གཞུག་ཏུ་རྫ་བཟོ་མཁས་པ་ཉིས་ཁྲི་ཉིས་
སྟོང་ལ་བྱ་བ་གཉེར་རྒྱུའི་ལས་ཀ་སྤྲད་པ་གསལ། སྤྱི་ལོ1852ལོར། དབྱིན་ཇིའི་དཀར་ཡོལ་ཕྱི་
འདྲེན་གྱི་གྲངས་འབོར་བྱེ་བ་བརྒྱད་དང་ས་ཡ་བཞིའི་ཚད་དུ་སོན། དེའི་ནང་དུ་རྒྱལ་ནང་དུ་
སྤུས་ཚོང་བྱས་པའི་གྲངས་འབོར་ཚུད་མེད། མདོར་ན། རྒྱུ་སྤུས་ལེགས་ཤིང་། རིན་ཐང་མཆོག་
ཏུ་གྱུར་བའི་སྒྱུ་རྩལ་བརྩམས་ཆོས་དེ་དག་གིས་དབྱིན་ཇི་རྒྱལ་ཁབ་ཀྱི་དཔལ་འབྱོར་འཕེལ་
རྒྱས་དང་།ཤེས་དཔལ་གྱི་ཡར་ཐོན་ལ་དགེ་མཚན་ལྷག་ཏུ་བསྣན།
སྐྱེས་བུ་རླབས་ཆེན་གང་ཞིག་ནི་ཤེས་དཔལ་དར་བའི་རྒྱལ་ཁབ་ཅིག་གི་ཤེས་རིག་གི་
དེད་དཔོན་དུ་རློམ་ཆོག་པ་སྟེ། རིན་ཐང་ལྟ་བའི་དམིགས་གཏད་མངོན་འགྱུར་ཕྱིར། དཀའ་
ངལ་དང་། གེགས་བར་གང་ཞིག་གི་སྔུན་དུ་ཇི་མི་སྙམ་པར་རྩོལ་བ་དཔྱིས་ཕྱིན་པ་དང་། བློ་
བརྟན་འགྱུར་མེད་ཀྱི་འདུན་པས་གདོང་གཏོད་པའི་སྙིང་སྟོབས་ནི་ཉི་མ་ལྟར་གཟི་བྱིན་གྱི་
དཔལ་འབར་བས་སོ།

ལེའུ་བཞི་པ། སྙིང་རུས་དང་བློ་སྟོབས།

སྤྱིར་མི་ཚེའི་བརྒྱུད་རིམ་ཁྲོད་གྲུབ་འབྲས་རླབས་པོ་ཆེ་ཐབས་སྟབས་
བདེས་བཏོད་པ་ཡང་ཡོད། འདི་ནི་སྐྱེས་བུ་ཕལ་པའི་ཀུན་སློང་གི་འབྲས་བུར་
འཁུམས། འཚོ་བ་ནི་གཅེས་སེམས་དང་། སེམས་ཁུར་གྱིས་ཁྱབ་ཅིང་། དེ་ལྟའི་
མཁའ་དབུགས་ཀྱིས་ཀུན་སྤྱོད་ཇེ་བཟང་དུ་འགྲོ་ཐུབ། འཚོ་བའི་གེགས་བར་གྱིས་
སྐྱེས་བུའི་རྒྱུད་ཀྱི་བདག་ཉིད་འཕེལ་རྒྱས་ལ་གོ་སྐབས་འཐོབ་སྲིད་པས་འགྲོ་བ་
མིའི་རིགས་ཀྱི་བདེ་སྐྱིད་འཚོ་བ་རྩོལ་བ་ཅན་ལ་དབང་ངོ་། ། སྔར་ནས་ད་བར་དེ་
ལྟར་ཡིན་ཏེ། བློ་སྟོབས་ཡོད་པ་ཅན་དང་། གཞུང་དྲང་བའི་སྐྱེས་བུ་གང་ཞིག་ནི་
དུས་ནམ་ཡང་ལེགས་འགྲུབ་ཀྱི་བདག་ཉིད་དུ་འཁུམས།
ཕལ་མོ་ཆེས་རང་གི་ལས་དབང་དམན་པར་འཁང་སེམས་བྱ་མོད། ལས་
དབང་གི་སྔུན་ན་ཐམས་ཅད་འདྲ་མཉམ་ལས་མ་འདས། རྒྱུ་འབྲས་ཀྱི་བློ་མིག་མ་
ལྡོངས་པ་དག་གིས་ལས་དབང་ནི་རང་བྱས་ལས་ཀྱི་འབྲས་བུ་ཡིན་པར་བཞེད།
དཔེར་ན། ས་བོན་ལས་མྱུ་གུ་འབུས་པའི་ཚུལ་བཞིན་ནོ། །སྐྱེས་བུ་དམ་པ་ཞིག་
ཡིན་རུང་ཀུན་སློང་ནི་གྲུབ་འབྲས་རླབས་པོ་ཆེ་འཐོབ་བྱེད་ཀྱི་ཉེར་ལེན་གྱི་རྒྱུ་
ལགས། ཡང་ཀུན་སློང་ཡོད་པ་ཙམ་གྱིས་སྐྱེས་སྟོབས་ཤེས་རབ་ཅན་ཡིན་མི་སྲིད་
ཀྱང་། སྐུལ་སློང་གི་སྔོན་འགྲོས་དབེན་ན་ཤེས་རབ་ཅི་ལྟར་འཕེལ་ཐུབ་བམ། སྤྱིར་
སྐྱེས་ཐོབ་ཤེས་རབ་ཅན་བྱ་བ་ཡང་ཚེ་སྔོན་མའི་བག་ཆགས་དང་། ཚེ་འདིའི་རང་
རྩོལ་ལས་ཀྱི་འབྲས་བུའོ། །དེ་དག་ཐམས་ཅད་སྐྱེས་བུའི་རང་བྱས་ལས་ཀྱི་རྗེས་
སུ་འགྲོ་ལྡོག་བྱ་བ་ཆོས་ཉིད་བསླུ་མེད་ཀྱི་རང་བཞིན་དུ་མཐོང་།
སྐྱེས་སྟོབས་ཤེས་རབ་ཅན་ནི་སྙིང་རུས་ཀྱིས་གྲུབ་
ནེའུ་ཐིན་ནི་ཡོངས་སུ་གྲགས་པའི་སྐྱེས་བུ་རྣམ་དཔྱོད་ཅན་ཞིག་གོ ། གང་ཉིད་ལ་གྲུབ་
འབྲས་ཇི་ལྟར་ཐོབ་ལུགས་བཀའ་འདྲི་ཞུས་པར་ཁེངས་སྐྱུང་དང་བཅས“བྱ་དངོས་ལ་བསམ་
གཞིག་རྒྱུན་མ་ཆད་པ་བྱས་པ་ལས་བྱུང"ཞེས་དང་། ཡང"བདག་གིས་མཚན་གང་དང་། ཐ་
ན་སྐྱ་མདའ་མ་བཏང་པའི་བར་ཞིབ་འཇུག་གི་ཡུལ་ལ་བསམ་གཞིག་ནན་པོ་བྱས"ཞེས་ཀྱང་
གསུངས། དེས་ན། ལེགས་འགྲུབ་ནི་སྙིང་རུས་དང་། བསམ་གཞིག་གི་བློ་སྟོབས་ལས་ཐོབ་པ་
བདེན་དཔང་བྱས་ཡོད།
སློབ་དཔོན་ཆེ་མོ་པེན་ཐེ་རོས་ཕྱིར་དྲན་གྱི་ཚུལ་དུ "བདག་ལ་ཐོབ་པའི་དམངས་ཕན་བྱ་བའི་
ལེགས་འགྲུབ་ནི་སྙིང་རུས་དང་། བསམ་གཞིག་བྱས་པའི་འབྲས་བུར་འཁུམས"ཞེས་དང་། ཚན་
ཉིད་རིག་པ་བ་ཞིག་གིས་ཀྱང་གང་ཉིད་ཀྱི་ཞིབ་འཇུག་འབྲས་བུ་གླེང་སྐབས"བསམ་གཞིག་
རྒྱུན་ཆད་མེད་པས་ཞིབ་འཇུག་གཏིང་ཟབ་ཏུ་འགྲོ་ཐུབ། བདག་གིས་ཀྱང་བློ་རྩེ་གཅིག་གིས་
ཞིབ་འཇུག་ལ་སྤྲོ་བས་གཞོལ"ཞེས་གསུངས། ལེགས་འགྲུབ་ནི་སྙིང་རུས་ཅན་གྱི་རྩོལ་བའི་
འབྲས་བུ་ཡིན་ན། སྐྱེས་སྟོབས་ཤེས་རབ་ཅན་ལ་ཐུན་མིན་གྱི་བྱེད་ནུས་ཤིག་ཡོད་སྙམ་པ་ཡང་
ཐེ་ཚོམ་གྱི་གཞི་རུ་འགྱུར་ངེས།
སྤྱིར་ཧྥོལ་ཐར་ནས་སྐྱེས་སྟོབས་ཤེས་རབ་ཅན་དང་། སྐྱེས་བུ་ཕལ་པའི་ངོ་བོ་གཅིག་ཏུ་
ངོས་བཟུང་བ་དང་། པེ་ཁ་རི་ཡས་སྐྱེས་བུ་ཐམས་ཅད་སྙན་ངག་པ་དང་། གཏམ་བཤད་མཁས་
པར་འགྱུར་ཐུབ་ཅེས་དང་། རེ་ནེའུ་ཡིས་སྐྱེས་བུ་ཐམས་ཅད་རི་མོ་བ་དང་། བརྐོས་རིས་པར་
འགྱུར་ཐུབ་ཅེས་པ་སོགས་ཀྱི་ཆོད་སྡོམ་བཞག་མྱོང་། གལ་ཏེ་གོང་སྨོས་ཀྱི་གཏམ་དག་བདེན་
ཚིག་ཏུ་ཟད་ན། སྐྱེས་བུ་དབང་རྟུལ་དག་ཀྱང་ཅི་འདྲའི་གླེན་པའི་རང་བཞིན་དུ་མི་འདོད་དེ།
སྐྱེས་བུ་ཐམས་ཅད་ཀྱི་རྒྱུད་ལ་ཤེས་རབ་དྭངས་མ་རེ་མཆིས་ཤིང་། བསམ་གཞིག་དང་། རྩོལ་
བ་ཆེར་བསྐྱེད་ན་ཐམས་ཅད་མཁས་པར་འགྱུར་ཐུབ་སྙམ། ཤེས་རབ་ཀྱི་རང་བཞིན་ནས་གླེང་
ནའང་། སྐུལ་སློང་གི་རང་བཞིན་བཟང་ངན་ལས་ཤེས་རབ་དར་རྒུད་བྱའོ། ། ཡང་རྩོལ་བའི་
རང་བཞིན་ཁས་འཆེས་རུང་། ཤེས་རབ་ཀྱི་རྩལ་ཁ་མ་རྫོགས་ན་ཤིག་སེ་ཕེར་དང་། ནེའུ་ཐིན།
ནོ་པེའུ་ལྟ་བུའི་སྐྱེས་བུ་གྲགས་ཅན་དག་ཀྱང་བྱོན་མི་ཐུབ། དེ་ལྟར་ན་རྩོལ་བ་དང་ཤེས་རབ་
གཉིས་ནི་ཕན་ཚུན་བལྟོས་བཅས་ཀྱི་ཚུལ་དུ་གནས་པ་ལགས།
རྫས་འགྱུར་རིག་པ་བ་ཏ་ཐོན་ནེར་ཕ་རོལ་པོས་སྐྱེས་སྟོབས་ཤེས་རབ་ཅན་ཞེས་བསྔགས་
པར་ཐུགས་མ་དགྱེས་པར་གང་ཉིད་ལ་ཐོབ་པའི་གྲུབ་འབྲས་ཐམས་ཅད་ཀྱི་རྒྱུ་ནི་རྩོལ་བ་ཡིན་
པར་བཞེད། དེ་བཞིན་འཇོན་ཧུན་ཐེར་གྱིས"བདག་གི་ཀླད་པ་རྩི་སྦྲང་གི་ཚང་དང་འདྲ། ཕྱི་
ངོས་ནས་ཅི་འདྲའི་འུར་ཟིང་གིས་ཁེངས་པ་ལྟར་སྣང་ཡང་། ནང་དུ་ཆོས་ཉིད་ཅན་དང་། ལམ་
སྲོལ་ཅན་གྱི་ངང་ཚུལ་ལས་མ་འདས། མེ་ཏོག་གི་རྩི་བཅུད་འཐུ་བ་ལྟར་ཤེས་བྱ་ཆ་ཤས་ཀྱིས་
བསགས་སོ"ཞེས་གསུངས། ཡིན་ཡང་ཡིན་ཏེ། གསར་གཏོད་པ་དང་། སྒྱུ་རྩལ་པ། བསམ་བློ་སྨྲ་
བ་ལ་སོགས་པའི་མི་སྣ་གྲགས་ཅན་གང་ཞིག་གི་རྣམ་ཐར་མཇལ་སྐབས་ཐམས་ཅད་ནི་སྙིང་
རུས་ཅན་དང་། རང་རྩོལ་ཅན་ཤ་སྟག་ཏུ་མཐོང་ཐུབ། དེའི་དབང་གིས། སྐྱེས་བུ་དམ་པ་གང་
ཞིག་ནི་ཡེ་ནས་སྐྱེས་སྟོབས་ཤེས་རབ་ཅན་ཡིན་པའི་ངེས་པ་ཅི་ལ་མཆིས་ཏེ། དེ་དག་ནི་ལྷན་
ཅིག་ཤེས་པ་ལྡན་ཁར། རྩོལ་བར་བརྟེན་ཏེ་མཁས་པར་གྱུར་པ་ཤ་སྟག་གོ ། ཁྱབ་ཆེ་བའི་དབང་
དུ་བཤད་ན། སྐྱེས་བུ་གང་ཞིག་ནི་ཡེ་ནས་ཐམས་ཅད་མཁྱེན་པ་ལྟ་བུའི་ཤེས་རབ་ཀྱི་བདག་
ཉིད་ཅན་མིན་པར་རང་རྩོལ་ལས་དེ་ལྟར་དུ་གྱུར་པ་ཞིག་གོ །
མ་རྒན་ཞིག་གིས་སྤྱང་གྲུང་འཛོམས་རུང་། སྒྱིད་ལུག་ཅན་གྱི་རང་གི་བུར"རྩོལ་བས་
སྟོང་པའི་ཤེས་རབ་ཅན་མདོ་མེད་པ"ཞེས་གཤེ་བ་དང་། ཡང་ཨི་ཐ་ལིའི་ལེགས་བཤད་དུ"རྟ་
ཕོ་དལ་གྱིས་རྒྱུག་ན།། རྒྱུག་ཐག་ཅིས་ཀྱང་རིང"ཞེས་གྲགས་པ་ལྟར་ཤེས་རབ་ཀྱི་ཆ་ཡོངས་སུ་
རྫོགས་རུང་། རྩོལ་བའི་ཐབས་ལ་བརྟེན་དགོས་པའི་གནས་ལུགས་ཟབ་མོ་བསྟན་པ་ལགས།
འཇིག་རྟེན་འདིར་རང་རྩོལ་དཔྱིས་ཕྱིན་པར་བརྟེན་ན་མི་འགྲུབ་བྱ་བ་ཅི་ཡང་མེད། རོ་
པེར་ཐ་ཐེ་ཕེའུ་ཆུང་དུས་ནས་ཞོགས་སྔ་ལངས་ཀྱིས་བློ་འཛིན་བྱ་རྒྱུའི་གོམས་གཤིས་ལྡན།
དེས་གྲོས་ཚོགས་གོང་མའི་ཚོགས་མིར་གྱུར་པའི་རྨང་གཞི་བཏིངས་ཡོད། དེ་ཡང་ཐོག་མར《དམ་
པའི་གསུང་རབ》ཀྱི་ཚིག་ན་གཅིག་ཀྱང་བློར་འཛིན་མ་ཐུབ། ཡབ་ཀྱིས་སྐུལ་ངོར་ཉི་མ་རེ་ལ་
ཚིག་རེ་བཟུང་མཐར་གསུང་རབ་ཧྲིལ་པོ་ངག་ནས་ཆུ་རྒྱུག་པ་ལྟར་སྐྱོར་ཐུབ་པ་བྱུང་། དུས་ཕྱིས་
གྲོས་ཚོགས་གོང་མའི་ཚོགས་རར་ཚོགས་མང་མགུ་བའི་གཏམ་རྣ་བའི་བདུད་རྩིར་གྱུར་པའི་
གཏམ་བཤད་པར་གྱུར་ཏོ། །
ཐིགས་པ་བསགས་པས་རྒྱ་མཚོ་ལྟར་བྱ་བ་གང་ཞིག་ཀྱང་རང་རྩོལ་དཔྱིས་ཕྱིན་པས་
ཆ་ཤས་ཀྱིས་བསྒྲུབ་དགོས། ཨོག་ལེན་གྱི་རོལ་ཆར་ཆ་བཞག་ན། དེའི་དཀྲོལ་ཚུལ་ལས་སླ་
བར་མཐོང་མོད། དོན་དམ་དུ་ཡུན་རིང་གི་སྦྱོང་བརྡར་ལས་དེ་ལྟར་བྱུང་བ་ཡིན། དེ་ལ་ཨོག་
ལེན་དཀྲོལ་མཁན་ཞིག་གིས"བདག་གིས་ཉིན་རེའི་ཆུ་ཚོད་བཅུ་གཉིས་འཆར་ཅན་གྱིས་མི་
ལོ་ཉི་ཤུའི་རིང་རང་རྩོལ་དཔྱིས་ཕྱིན་པའི་སྙིང་རུས་ཀྱིས་སྦྱངས"ཞེས་གསུངས་པ་ལྟར་རོ། །
གཞན་ཡང་ལེགས་འགྲུབ་ནི་ངང་ཐུང་འབད་པས་མངོན་འགྱུར་མི་ཐུབ་པ་སྟེ། མུན་ས་ཐེར་
གྱིས"ལེགས་འགྲུབ་ནི་དཔྱིད་ས་སོན་བཏབ་སྟེ་ཡུན་རིང་གི་ངལ་ནུས་ལས་སྟོན་འབྲས་བུ་བསྡུ་
བའི་ཚུལ་དང་འདྲའོ"ཞེས་ཀྱང་གསུངས་སོ། །
བྱ་བ་གང་ཞིག་བསྒྲུབ་ཀྱང་སྤྲོ་སྣང་ལྡན་དགོས།
བྱ་བ་བསྒྲུབ་པའི་བརྒྱུད་རིམ་དུ་སྙིང་རུས་ཅན་གྱི་རྩོལ་བ་ལྡན་ཁར། སྤྲོ་སྣང་གི་རང་
བཞིན་ལྡན་དགོས། དེས་དཔའ་སྤོབས་ཀྱི་མོས་པ་དང་། ཤེས་རབ་འཕེལ་ཅིང་། ཐམས་ཅད་
དབང་དུ་བསྡུ་ཐུབ།དེ་ལ་ཆོས་དཔོན་ཞིག་གིས"ཉིད་ཀྱིས་སྐད་ཅིག་མའི་ང་རྒྱལ་སྤངས་ཚེ།དེ་
མ་ཉིད་དུ་འཇིག་རྟེན་མགོན་པོར་འགྱུར་ཐུབ"ཅེས་གསུངས་པ་ལྟར་རོ། །
སྐྱེས་བུ་ཞིག་གི་རྒྱུད་ལ་ལྡན་པའི་སྤྲོ་སྣང་ནི་ཤེས་རབ་ཀྱི་རང་བཞིན་དུ་ཟད། དེ་ནི་འཚོ
བའི་ཆོས་ཉིད་དང་། རྣམ་ཤེས་ཀྱི་རྟེན་པ། བདེ་བ་གཉུག་མ་བཅས་སུའང་འདོད། ཡང་གཅིག་
བཤད་ན། སྤྲོ་སྣང་ནི་མི་ཚེའི་བདེ་བ་རྣལ་མར་ཟད་པས་སྐུལ་སློང་གི་རང་བཞིན་བཟང་ངན་
གྱི་རྟེན་པར་གྱུར་ཡོད། བྱ་བ་གང་ཞིག་བརྩམས་རུང་། སྤྲོ་སྣང་རང་བཞིན་གྱིས་ཞུགས་ཚེ་མོས་
པའང་རིམ་བརྩེགས་ཀྱིས་འཕེལ་ཐུབ་ཅིང་། སྒྲུབ་འདོད་ཀྱི་ཆོད་སེམས་ཀྱང་ཇེ་བརྟན་དུ་འགྱུར་
ཐུབ། སྤྲོ་སྣང་ནི་མི་ཚེའི་སྡུག་བསྔལ་གྱི་མུན་པ་སེལ་བྱེད་ཀྱི་འོད་སྣང་ཉག་ཅིག་ལགས། གལ་ཏེ་
སྐྱེས་བུ་ཞིག་གི་རྒྱུད་དུ་སྤྲོ་སྣང་གི་རང་གཤིས་བཟང་པོ་ཞིག་མངའ་ཚེ། ཅི་བྱས་ལམ་ལྷོངས་དང་།
ལེགས་བྱས་འབྲས་བུས་རང་གཞན་ཐམས་ཅད་འཕྲལ་ཕུགས་བདེ་བའི་དཔལ་དུ་དགོད་ཐུབ།
ཁྱད་པར་དུ་དམངས་ཕན་བྱ་གཞག་གང་ཞིག་གཉེར་རུང་། སྤྲོ་སྣང་དང་། སྐུལ་སློང་གི་
རང་བཞིན་བཟང་པོས་འཇུག་རྒྱུ་རྩ་བའི་རྐྱེན་དུ་མཐོང་བ་སྟེ། མཐའ་འབྲས་སེ་གོལ་གཏོགས་
པའི་ཡུན་དུ་སྨིན་མ་ཐུབ་པར་ཡུན་རིང་གི་རང་རྩོལ་གྱིས་མངོན་གྱུར་བྱ་དགོས་པས་སོ། །
ཚུལ་དེ་ནི་ས་འོག་ཏུ་གནས་པའི་ས་བོན་དྲོད་གཤེར་དང་ཕྲད་ཚེ་མྱུ་གུ་འབུས་པ་ལྟར་རོ། །
འཚོ་བར་རེ་བའི་འོད་སྣང་བསུ་དགོས།
གལ་ཏེ་སྐྱེས་བུ་ཞིག་གི་རྒྱུད་ལ་འཚོ་གནས་ཀྱི་རེ་བས་སྟོང་ཚེ། མི་ཚེའི་སྙིང་པོ་ཡོངས་
སུ་བརླག་སྲིད་ཅིང་། རང་གཤིས་ལའང་འགྱུར་བའི་རང་བཞིན་ཆེ། དེ་ལ་བསམ་བློ་སྨྲ་བ་ཞིག་
གིས”བདག་གིས་ཇི་ལྟར་བྱས་ཏེ་བདེ་བ་འཚོལ་དགོས་ཤེ་ན། སྟོང་བསམ་ཐམས་ཅད་འདུན་
པའི་ངོ་བོར་འགྱུར་དགོས་པ་དེ་མིན་ནམ”ཞེས་གསུངས་སོ། །
ཡི་ཤུའི་ཆོས་དཔོན་ཁེ་རི་ནི་ཐུགས་དཀྱེལ་ཡངས་པའི་སྐྱེས་བུ་དམ་པ་ཞིག་གོ ། རྒྱ་གར་
དུ་བཞུགས་རིང་ཉིན་ལྟར་ས་གནས་དེའི་མཁས་པ་གསུམ་གྱིས་ཞབས་ཕྱིར་བཅར་ཏེ་ངལ་དུབ་
ཤིན་ཏུ་ཆེ་མོད། ཕུགས་འདུན་ཐུགས་སུ་བཅངས་ཏེ་སྲི་ཞུ་ཞབས་ཏོག་ལེགས་པར་བསྒྲུབས།
དུས་ཕྱིས་སུ་ཡབ་དང་ལྷན་ཅིག་མིང་གྲགས་ཅན་གྱི་སློབ་གླིང་ཞིག་ཏུ་སློབ་གཉེར་གནང་ཞིང་། 《དམ་
པའི་གསུང་རབ》ཀྱང་རྒྱལ་ཁབ་བཅུ་དྲུག་གི་སྐད་ཡིག་ཏུ་ཡིག་སྒྱུར་གནང་། ཡང་དབྱིན་ཇིའི་
དབང་བསྒྱུར་གྱི་མངའ་ཁོངས་སུ་གྱུར་པའི་རྒྱ་གར་དུའང་གསར་བརྗེའི་བསམ་བློའི་ས་བོན་
བཏབ།
ཁོང་ནི་ཡིད་གཞུངས་ཤིང་། ལྷག་བསམ་ཟོལ་མེད་ཀྱི་སྐྱེས་བུ་ཞིག་ཡིན་པས་གང་ཉིད་
ཀྱིས་སྐྱེ་ཁུངས་ཞན་པོ་ངོ་ཚའི་ཡུལ་དུ་མི་འཛིན་པ་སྟེ། ཐེངས་ཤིག་གཞུང་ལས་ཁང་དུ་དཔོན་
རིགས་ཤིག་གིས་གང་དེར"ལྷམ་བཟོ་བའི་ཕྲུ་གུ་ཡིན་ནམ"ཞེས་སྨྲས་པར། ཐུགས་མཉེས་ཚོར་
དང་བཅས་མགྲིན་པ་གཟེངས་སུ་བཏེགས་ཏེ"བདག་ནི་བཀྲུས་ནས་མ་དག་པའི་ལྷམ་བཟོ་བའི་
ཕྲུ་གུ་ཡིན"ཞེས་གསུངས་མྱོང་། དེ་འདྲའི་ཐུགས་དཀྱེལ་ཡངས་པའི་སྙིང་སྟོབས་ལྡན་པ་ཁོ་
ནས་འཚོ་བར་རེ་བས་ཁེངས་པར་གྱུར་ཅིང་། འཚོ་བའི་འོད་སྣང་དེས་གང་ཉིད་ཀྱི་སྐུ་ཚེ་གང་
པོའི་སྡུག་བསྔལ་གྱི་མུན་པ་མཐར་བསྐྲད་པས་མཛད་འཕྲིན་བསམ་གྱིས་མི་ཁྱབ་པའི་སྣོད་དུ་
ས་གཞི་ཡང་ཆུང་བར་སྐད་དོ། །
ཐུན་མོང་མ་ཡིན་པའི་དཔའ་སྤོབས་ཀྱིས་
ངོ་མཚར་བསྐྲུན།
ནེའུ་ཐིན་གྱི་ཁྱིམ་དུ་ཁྱི་གུ་སྙིང་རྗེ་པོ་ཞིག་གསོས་ཡོད། ཐེངས་ཤིག་མདུན་ཅོག་སྟེང་
མཆོངས་ནས་བཞུ་སྟེགས་བསློགས་པས་ཅོག་ཙེའི་ཐོག་གི་ཞིབ་འཇུག་འབྲས་བུའི་ཟིན་བྲིས་
མེས་ཚིག ཟེར་སྒྲོས་སུ་བྱ་བ་ཕྲན་ཚེགས་དེས་གྱོང་གུད་ཆེན་པོ་ཕོག་ཅིང་། ཐུགས་སེམས་
སྐྱོ་བའི་གནས་སུ་གྱར་དགོས་པ་བྱུང༌། སླར་ཞིབ་འཇུག་གི་འགོ་བརྩམས་དགོས་བྱུང་བས་སྐུ་
ལུས་ཀྱི་བདེ་ཐང་ལའང་ཤིན་ཏུ་གནོད་སྐད། དེ་བཞིན་གྲོས་ཚོགས་ཁང་གི་ཚོགས་མི་ཁར་ལ་
ལེ་ལ་ཡང་དེ་དང་འདྲ་བའི་ཆག་སྒོ་ཕྲད་མྱོང་བ་སྟེ། གང་ཉིད་ཀྱི《ཧྥ་རན་སིའི་གསར་བརྗེ》
ཞེས་པའི་མ་ཡིག་རྩོམ་རིག་མཁས་པ་ཞིག་ལ་བལྟར་བཅུག དེས་ལག་ཅི་ལྕོགས་ཀྱིས་དཔེ་ཆ་
ཚོམས་ཆེན་གྱི་པང་གཅལ་ཐོག་སྣང་མེད་དུ་བཞག གཟའ་འཁོར་ཁ་ཤས་ཀྱི་རྗེས་སུ་གཡོག་
མོས་ཤོག་སྙིགས་སུ་བརྩིས་ཏེ་མེ་འོབས་སུ་བརྫངས་སོ། ། དུས་ཕྱིས་དཔེ་སྐྲུན་ཁང་ནས་དཔེ་
ཆ་དཔར་རྒྱུའི་སྐལ་བ་ཐོབ་རུང་། གོ་སྐབས་ཤོར་བས་སླར་རྩོམ་འབྲིའི་བྱ་བར་མི་འཇུག་ཀ་
མེད་དུ་གྱུར། སྤྱིར་མ་ཡིག་གི་ནང་དོན་ཕལ་མོ་ཆེ་བློར་མ་ངེས་པ་དང་། གསར་རྩོམ་ཐོག་མའི་
དུས་ཀྱི་ཡི་ག་མི་ལྡན་པས་ངལ་དུབ་ལྷག་ཏུ་ཆེ་མོད། གང་ལྟར་ཡང་འདི་པས་དཔའ་སྤོབས་མ་
ཉམས་པའི་རང་རྩོལ་ལས་མཐར་བརྩམས་ཆོས་དེ་ཆ་རྫོགས་པར་བརྩམས་ཤིང་།ལེགས་འགྲུབ་
ཀྱི་འབྲས་བུས་མི་ཚེ་དོན་དང་ལྡན་པར་གྱུར།
མིང་གྲགས་ཅན་གྱི་གསར་གཏོད་པ་ཕལ་མོ་ཆེ་ནི་དཔའ་སྤོབས་ཉམས་པ་མེད་པའི་སྐྱེས་
བུ་ཤ་སྟག་གོ ། དེ་ཡང་འཇོར་རྗེ་ས་ཐེ་ཧྥན་སོན་གྱིས་ན་གཞོན་ཞིག་ལ་འདི་ལྟར་གདམས་
མྱོང་བ་སྟེ། "ཁྱེད་ཀྱིས་བདག་གི་སྙིང་རུས་ཅན་གྱི་དགེ་མཚན་དེ་ཁོ་ན་མིག་ལྟོས་སུ་འཛིན་ན་
འོས"ཞེས་པའོ། ། གང་དེས་མི་ལོ་བཅོ་ལྔའི་ཡུན་ཚད་དུ་རང་རྩོལ་ཆེར་བསྐྱེད་ཀྱིས་རི་ལིར་
ཞིབ་འཇུག་གནང་བས་མཐར་ལེགས་འགྲུབ་བྱུང་། ཝ་ཐིས་ཀྱང་མི་ལོ་སུམ་ཅུའི་ཡུན་ཚད་
དུ་རླངས་སྒུལ་འཕྲུལ་འཁོར་ལ་ལེགས་བཅོས་རབ་རིམ་གནང་བས་མཐར་ལེགས་འགྲུབ་ཀྱི་
འབྲས་བུ་གཡུར་དུ་ཟ་བ་ཐོབ།
ཡོངས་སུ་གྲགས་པའི་དཔེ་མཚོན་ལེགས་པོ་འདི་འདྲ་ཞིག་ཡོད་པ་སྟེ། སྔར་རྒྱ་གར་ཀུང་
སིའི་དངོས་སྦྱོང་སློབ་མ་ཞིག་པར་ཟིག་ཏུ་མངགས། དེས་ཁུལ་དེའི་གནའ་བོའི་རྡོ་རིང་ཐོག་
ནས་ཡིག་རྙིང་གསར་རྙེད་བྱུང་། ཡིག་རྙིང་གི་བྱུང་རབས་ལ་ཞིབ་འཇུག་ཕྱིར་བྲག་བརྐོས་ཡི་གེའི་
འདྲ་གཟུགས་བཤུ་འབྲི་དང་། པར་ཟིག་གཙོས་པའི་རྒྱལ་ཁབ་གསུམ་གྱི་ཡི་གེའི་འདྲ་གཟུགས་
ཐམས་ཅད་མ་ལུས་པར་བཤུ་འབྲི་བྱས། དེ་ལྟར་ད་ཡོད་ཀྱི་ཡི་གེའི་གཟུགས་དང་། ཕྱག་རྒྱུན་
ཉམས་པའི་ཡི་གེའི་གཟུགས་ཀྱི་གཤིབ་བསྡུར་ལམ་ནས་ཡིག་རྙིང་དེ་དག་གི་རྩ་བའི་ཆོས་
ཉིད་གཏན་ལ་ཕབ་ཅིང་། གསལ་བྱེད་ཀྱི་གོ་རིམ་ཡང་བསྒྲིགས། སླར་ཞིབ་འཇུག་གི་འབྲས་
བུ་དབྱིན་ཇིར་བསྐུར། སློབ་གླིང་གི་དགེ་རྒན་ཆེ་མོ་ཕལ་མོ་ཆེས་ཡིག་རྙིང་གི་གསང་བ་རྟོགས་
ཐབས་བྲལ། དུས་ཕྱིས་རྒྱ་གར་ཀུང་སིའི་དྲུང་ཡིག་ལ་ཕུལ། གང་དེས་གནས་ཡུལ་དངོས་ཀྱི་
བྲག་བརྐོས་ཡིག་རྙིང་མ་མཐོང་རུང་། ཡིག་རྙིང་གི་ཤེས་བྱ་ཟབ་པའི་མཁྱེན་རྩལ་ལམ་ནས་ཡི་
གེའི་འདྲ་གཟུགས་བཤུ་འབྲི་ནོར་བ་བཅོས་སྒྲིག་དང་བཅས་ཞིབ་འཇུག་ཚགས་ཆུད་པར་གྱུར།
མཐར་ལོན་ཏོན་ཁྲིམས་རྩོད་ལས་གཉེར་ཁང་གི་ལས་མི་ཞིག་གིས་ཞིབ་ཕྲའི་རྒྱུ་ཆ་མཁོ་འདོན་
བརྒྱུད་སྔར་བས་འཐུས་སྒོ་ཇེ་ཚང་དུ་བཏང་ངོ་།། ཚུལ་འདི་ནི་བསམ་ཡུལ་ལས་འདས་པ་ཞིག་
ཡིན་ངེས་པ་སྟེ། དངོས་སྦྱོང་སློབ་མ་དང་། དྲུང་ཡིག ལས་མི་གསུམ་གྱི་དཔའ་སྤོབས་ཉམས་
པ་མེད་པས་ཕྱག་རྒྱུན་ཉམས་པའི་གནའ་བོའི་ཡིག་རྙིང་གསར་རྙེད་བྱུང་བའི་ངོ་མཚར་བཏོད་
པའོ། །
དགུང་ལོ་ཉི་ཤུ་རྩ་གཉིས་སུ་སོན་པའི་ལ་ཡར་ཐེས་གནའ་རྫས་སྔོག་འདོན་ཐུགས་སུ་
བཏགས། སྐབས་དེར་ཤར་ཕྱོགས་སུ་ལྗོངས་རྒྱུར་ཕེབས་སྒང་ཡིན། གང་ཉིད་ནི་སེམས་རྩ་
འཁོལ་པོ་དང་། ཡ་རབས་ཚུལ་ལྡན་ཞིག་ཡིན་པས་ཁུལ་དེའི་ཚོ་པའི་མི་གཏུམ་དྲག་ཅན་དག་
གི་གནོད་པའི་ཡུལ་དུ་མ་གྱུར། ལོ་ངོ་ཁ་ཤས་འགོར་བའི་རྗེས་སུ་སྔོག་འདོན་གྱི་ཡོ་བྱད་ཧ་
ཅང་སྟབས་བདེ་ལས་མེད་རུང་། ཞིབ་འཇུག་ཧྲིལ་པོའི་བརྒྱུད་རིམ་ཁྲོད་ཐུགས་སྤྲོ་བས་འཇུག་
ཁར། རྩོལ་བ་ལྡབ་བརྒྱ་དང་། བློ་བརྟན་འགྱུར་མེད། དཔའ་སྤོབས་ཞུམ་མེད་ཀྱི་དགེ་མཚན་
གྱིས་ཕྱུག་པས་མཐར་ལོ་རྒྱུས་རིག་དངོས་སྔོག་འདོན་བྱེད་ཐུབ་པ་བྱུང་། སྤྱིར་དེ་དག་ནི་བོངས་
ཚད་ཆེ་བའི་འབུར་བརྐོས་རིག་དངོས་ཡིན་ཞིང་། ངོས་སུ་ལོ་ངོ་སུམ་སྟོང་ཡར་སྔོན་གྱི《དམ་
པའི་གསུང་རབ》ཀྱི་གཏམ་རྒྱུད་འཁོད་ཡོད། མཐར་དབྱིན་ཇིའི་གོང་མ་ཚང་གི་དངོས་མང་
བཤམས་སྟོན་ཁང་དུ་བཞུགས་པའི་རིན་ཐང་བྲལ་བའི་རིག་དངོས་ཀྱི་ཁོངས་སུ་གྱུར། དེ་དག་
གསར་རྙེད་བྱུང་བ་ནི་གང་དེའི་མི་ཚེའི་ཟིན་ཐོར་འཁོད་པའི་དཔའ་སྤོབས་རྩལ་ལས་བལྟམས་
པའི་ངོ་མཚར་གྱི་ལེའུ་ཞིག་ཅི་ནས་ཀྱང་ཡིན་འོས།
སྡུག་རུས་ནི་མཁས་འདོད་ཀྱི་རྒྱུའོ། །
པུ་ཧྥོན་གྱི་སྐུ་ཚེ་གང་གི་མཛད་འཕྲིན་ལས་སྡུག་རུས་ཀྱི་སྙིང་སྟོབས་ལ་གསལ་འདེབས
བྱ་ནུས། དེ་ཡང་གང་ཉིད་ཀྱིས"སྡུག་རུས་ནི་མཁས་འདོད་ཀྱི་རྒྱུའོ"ཞེས་གསུངས་པ་ལས་མ་
འདས། སྤྱིར་རང་བྱུང་ལོ་རྒྱུས་རིག་པའི་གྲུབ་འབྲས་རླབས་ཆེན་ཐོབ་མོད། སྐུ་ན་ཆུང་དུས་དྲན་
ཤེས་མི་བརྟན་ལ། སྒྱིད་ལུག་ཅན་གྱི་བྱིས་པ་ཞིག་ཡིན་ཁར། འབྱོར་བ་ཅན་གྱི་ཁྱིམ་དུ་འཁྲུངས་
པས་བག་མེད་ལོངས་སྤྱོད་ཀྱི་འདུ་འཛིའི་རྣམ་གཡེང་ལ་རོལ་བའི་གོམས་གཤིས་ལྡན། དུས་
ཕྱིས་རང་སྐུལ་སྒོས་རང་སྟོབས་ཀྱིས་ཤེས་བྱར་སྦྱངས་པ་མཛད། སྤྱིར་དུས་ཚོད་ཀྱི་རིན་ཐང་
རྟོགས་པའི་ཚུལ་དུ་སྣང་མོད། གཉིད་ལྡོག་རྒྱུར་མཉེས་པའི་རྐྱེན་གྱིས་དུས་ཚོད་མང་པོ་ཆུད་
འཛའ་མྱོང་། གོམས་གཤིས་ངན་པ་དེ་བསྒྱུར་ཕྱིར་སྐབས་ཤིག་རིང་ཞོགས་པ་སྔ་པོར་བཞེངས་
མོད། གང་ལྟར་གཉིད་གདོན་གྱི་གཞན་དབང་ལས་མ་ཐར། མཐར་ཐབས་ཤེས་ཅི་ཡང་མེད་
དུས་གཡོག་མོར་ཁྱིམ་ལས་ཙག་ཙིག་ལས་རོགས་དང་། ཡང་ན་དེའི་དྲན་སྐུལ་ལས་དུས་ཚོད་
དམ་འཛིན་གྱིས་བྱ་བ་ཕྲན་ཚེགས་ཙམ་ཡིན་རུང་། དཔྱིས་ཕྱིན་པར་ལས་པས་གོམས་གཤིས་
ངན་པ་ཡོངས་སུ་དོར་ཐུབ་པ་བྱུང་། འདི་པས《རང་བྱུང་ལོ་རྒྱུས》ལེགས་འགྲུབ་བྱུང་བའི་
ཉེར་ལེན་གྱི་རྒྱུ་ཉག་ཅིག་ནི་གཡོག་མོ་གང་དེའི་དྲན་སྐུལ་གྱི་བཀའ་དྲིན་ཡིན་ཞེས་ཡང་ཡང་
གསུངས་མྱོང་།
མི་ལོ་བཞི་བཅུའི་མི་ཚེའི་བརྒྱུད་རིམ་ཁྲོད་ཞོགས་སྔ་ལངས་དང་། དགོང་འཕྱི་ཉལ་སྒོས་
སྡུག་རུས་ཀྱི་སྙིང་སྟོབས་ལས་བྱ་བའི་རྒྱུན་དཔྱིས་ཕྱིན་པར་བརྩམས། གང་ཉིད་ནི་མིང་དོན་
མཚུངས་པའི་རྩོམ་པ་པོ་ཞིག་སྟེ། སྒྱུ་རྩལ་གྱི་མཚོན་ཐབས་ལེགས་པོས་ཀློག་པ་པོར་བསམ་
བློའི་སྙིང་པོ་རྒྱུད་བསྒྲགས་བྱས་ཤིང་། མ་ཡིག་ལ་བཟོ་བཅོས་ཡང་ཡང་བརྒྱུད་རྩོམ་འབྲིའི་
ཉམས་འགྱུར་རྨད་དུ་བྱུང་བ་མངའ་བར་གྱུར། 《རང་བྱུང་གི་སྲིད་ལོའི་རྩིས་འགོ་གསར་མ》
ལ་མི་ལོ་ལྔ་བཅུའི་ཞིབ་འཇུག་གནང་ཁར། ཐུགས་འདོད་མ་ཚིམས་པར་མ་ཡིག་ལ་བཟོ་བཅོས་
ཐེངས་བཅུ་གཅིག་གནང་། བྱ་བ་ཐམས་ཅད་གོ་རིམ་ཡོད་པ་དང་རིམ་ཅན་གྱིས་ཡང་དག་པར་
བསྒྲུབས། ཡང་རྩོམ་པ་པོ་ཞིག་ལ་ཆ་བཞག་ནའང་། སྡུག་རུས་ཀྱི་སྙིང་སྟོབས་ནི་བརྩམས་ཆོས་
ལེགས་འགྲུབ་ཡོང་རྒྱུའི་རྐྱེན་དུ་འདོད། དེའི་དབང་གིས། གང་དེས་བརྩམས་ཆོས་གང་ཞིག་
གསར་རྩོམ་བྱ་བར་སུན་སྣང་མེད་པར་སྡུག་རུས་ཆེན་པོས་ཡང་ཡང་བཅོས་པར་བྱའོ། ། རྩོམ་
བཟང་བཅོས་ནས་བྱུང་ཞེས་པའི་གནས་ལུགས་ཀྱང་དེ་ལས་མ་འདས།
གང་ཉིད་ཀྱི་སོར་རྩལ་ལས་འཁྲུངས་པའི་གྲགས་རྩོམ་ཕལ་མོ་ཆེ་ནི་ནད་གཞི་ལྕི་མོས་
མནར་བའི་ཆེས་དཀའ་སྡུག་གི་དུས་རིམ་ནང་ལེགས་འགྲུབ་གནང་བ་ཤ་སྟག་ཡིན་ན། སྡུག་
རུས་ཀྱི་སྙིང་སྟོབས་ནི་མཁས་འདོད་ཀྱི་རྒྱུ་མིན་པ་ཅི་ལ་སྲིད་དམ།
སྙིང་སྟོབས་ལས་བྱུང་བའི་སྟོབས་ཤུགས་
ལ་འཛད་མཐའ་མེད།
རྩོམ་པ་པོ་ཝོ་ཐེར་སེ་ཁོ་ཐའི་སྐུ་ཚེའི་གང་པོའི་མཛད་འཕྲིན་གྱིས་སློབ་གསོའི་རིན་ཐང་ཤིན་
ཏུ་ཆེ། འདི་པས་སྙིང་སྟོབས་ཆེན་པོས་ཕྱག་ལས་གནང་བའི་གོམས་གཤིས་བཟང་པོ་དེ་ཁྲིམས་རྩོད་
ལས་གཉེར་ཁང་ནས་འཇགས་པ་ཡིན། གནས་དེར་ཡི་གེ་གཏགས་མཁན་གྱི་བྱ་བ་ལས་མྱོང་། དེ་
ཡང་ཉིན་གང་གི་མདོ་མེད་ཀྱི་བྱ་བ་ལས་ཚར་རྗེས་མཚན་མོ་གཞི་ནས་འདོད་མོས་ལྟར་ཀློག་
པར་སྤྲོ་བའི་དཔེ་ཆ་དང་། ཡང་ན་རིགས་པའི་གཞུང་ལུགས་ཀྱི་དཔེ་ཆར་གཟིགས། གླ་ཕོགས་
ཤིན་ཏུ་ཉུང་བས་དཔེ་ཆ་གསར་པ་བླུ་ཐབས་བྲལ། དེ་ལྟར་རྟག་ཏུ་གྲོན་ཆུང་བསྲི་ཚགས་ཀྱིས་
དཔེ་ཆ་རྙིང་པ་བླུས་ཏེ་གཟིགས་པར་སྤྲོའོ། །
དུས་ཕྱིས་དམངས་དོན་ཁྲིམས་ཁང་ཞིག་ཏུ་དྲུང་ཡིག་གནང་། ཁོང་གིས་ནམ་རྒྱུན་
ཞོགས་ཟས་མ་མཆོད་པའི་གོང་རྩོམ་རིག་གསར་རྩོམ་དང་། དེ་ནས་ཉིན་ཐོ་འབྲི་བ་དང་། ཡང་
ན་གཞུང་ཡིག་ལ་ཞིབ་བཤེར་བྱའོ། ། དེ་ལྟར་རྩོམ་རིག་གསར་རྩོམ་ཕལ་པའི་ཚུལ་དང་། བྱ་
བ་གཞན་དག་གཙོ་བོའི་ཚུལ་དུ་གཉེར་རྒྱུའི་དམ་བཅའ་བརྟན་པོས་རང་རྩོལ་དཔྱིས་ཕྱིན་པ་
གནང་། དེ་ཡང"རྩོམ་རིག་གསར་རྩོམ་ནི་བདག་གི་ཞེན་ཕྱོགས་ཙམ་ལས་ལྟོ་གོས་ཀྱི་རྟེན་ས་
མ་ཡིན། བྱ་བ་གཞན་དག་གཉེར་བ་དེས་རྩོམ་ཡོན་ལས་ལྷག་པའི་འཚོ་བའི་ཁ་གསབ་ཡོང་གི་
འདུག"ཅེས་ཞལ་སྲོང་པོར་གསུངས་པ་ལྟར་རོ། ། ཁྱད་པར་དུ་དུས་ཚོད་ཀྱི་རིན་ཐང་རྩ་ཆེར་
བཟུང་སྟེ་སེ་གོལ་གཏོགས་པའི་ཡུན་ཙམ་ཡང་ཆུད་མི་འཛའ།དེའི་དབང་གིས། རི་བོའི་གཏོས་
དང་མཉམ་པའི་རྩོམ་པོད་བྱོན། གཞན་ཡང་བརྩོན་འགྲུས་ཅན་དང་། དཀའ་ངལ་ལ་མི་སྐྲག་
པའི་སྡུག་རུས་ཅན་ཞིག་ཡིན་ཁར། རྒྱུད་ལ་ཡོན་ཏན་ཕུན་སུམ་ཚོགས་ཤིང་།ཤེས་བྱ་རིག་པའི་
གནས་ལ་ཆོག་ཤེས་སྐྱོན་གྱི་གཡའ་ཙམ་ཡང་མ་འགོས་པའི་སྐྱེས་བུ་ཐོས་པ་འཚོལ་བར་སྤྲོ་བ་
ཞིག་སྟེ། "བདག་ཆེས་སྐྲག་ས་ནི་རྨོངས་པའི་རང་བཞིན་གྱིས་ཅི་ཡང་མ་ཤེས་པའི་སྡུག་བསྔལ་
དེའོ"ཞེས་གསུངས་པ་ལྟར་རོ། །སྤྱིར་མཁས་པས་ཡོན་ཏན་ཁོང་དུ་སྦེད་པའི་ཚུལ་ལྟར་ནམ་
ཡང་ཁེངས་སྐྱུང་གིས་དམའ་ས་བཟུང་བའི་རྟུལ་ཞུགས་འཆང་ཞིང་། ཚད་ཀྱིས་ཇི་ལྟར་གཞལ་
ནུས་མིན་པའི་རིག་པའི་གནས་ལ་ནམ་ཡང་མཁས་རློམ་སྐྱོན་གྱི་དྲི་མས་མ་བསླད་པའི་མཁས་
པའི་རང་གཤིས་བཟང་པོ་བསྐྱངས། དེ་ལ་ནེའུ་ཐིན་ནས"བདག་ནི་རྒྱ་མཚོའི་ངོགས་ནས་
མགྲོན་བུ་རྙེད་པ་པོ་ཙམ་ལས། བདེན་དོན་གྱི་འཇིངས་སུ་ནམ་ཡང་ཟབ་འཇུག་མི་ཐུབ་པ་ཞིག་
གོ"ཞེས་ཀྱང་གསུངས་མྱོང་།
《དབྱིན་ཇི་དང་ཝ་ལེ་སེའི་མཛེས་མ》ཡི་རྩོམ་པ་པོ་འཇོན་པེར་ཐོན་གྱིས་རིན་ཐང་བྲལ་
བའི་ཨར་སྐྲུན་རིག་པའི་དཔེ་ཆ་བརྩམས། འདི་པ་ནི་འཁོས་ཀ་ཞན་པའི་ཁྱིམ་དུ་འཁྲུངས།
ཡབ་ནི་མན་པའོ་བཟོ་པའོ།། ཚོང་གི་མ་རྩ་བརྡིབས་ཏེ་སྨྱོན་པར་གྱུར་པས་སྐུ་ན་ཕྲ་དུས་ནས་
སློབ་གཉེར་གྱི་སྐལ་བ་མ་ཐོབ། ཁུ་བོའི་སར་རྒུན་འབྲུམ་ཨ་རག་བསྙལ་བའི་བྱ་བ་ལས། དེ་
ལྟའི་མི་ལོ་ལྔའི་རྗེས་སུ་ལུས་ཟུངས་ནད་ཀྱིས་མནར་བས་ལུས་ཐོག་ཏུ་དངུལ་སྐར་མ་གཅིག་
ཀྱང་མེད་པར་སྒོར་བསྐྲད། གེགས་བར་དང་། དཀའ་སྡུག་གིས་གཙེས་པའི་མི་ལོ་བདུན་གྱི་
འཁྱམ་པོའི་འཚོ་བར་རོལ། རང་རྣམ་དུའང"འཁྱམ་པོའི་འཚོ་བའི་ལོ་ཟླའི་ནང་འཁྱག་ལྟོགས་
ཀྱིས་མནར་མྱོང་། ཡིན་ཡང་བདག་གིས་དཔེ་ཀློག་གི་མཚམས་བཞག་མ་མྱོང་། དགུན་དུས་སུ་
ཚ་ཐབ་མེད་ཀྱང་ཅི་ནས་ཀྱང་མལ་ཁྲིའི་ཐོག་དཔེ་ཆ་བལྟ་བར་དགའ"ཞེས་འཁོད་དོ།།
མཐར་ལོན་ཏོན་གྱི་ཨར་ཁང་ཞིག་ཏུ་ཆང་རྫ་དོ་དམ་གྱི་བྱ་བ་ལས་རྒྱུའི་སྐལ་བ་ཐོབ། དེ་
ནི་ཞོགས་པའི་ཆུ་ཚོད་བདུན་པ་ནས་དགོང་མོའི་ཆུ་ཚོད་བཅུ་གཅིག་བར་ཆང་རྫ་སྲུང་དགོས་
པ་དེའོ། ། སྤྱིར་བྱ་བ་ལས་སའི་ཁོར་ཡུག་ལ་དཀར་ཆ་མི་ལྡན་པའི་ཁར། ངལ་དུབ་ཆེ་བས་
ལུས་ཟུངས་ཀྱི་ཉམས་ཀྱང་ཤོར། དུས་ཕྱིས་ཁྲིམས་རྩོད་པ་གནང་། ཁོམ་པ་ཡོད་ཚད་དུ་དཔེ་
ཀློག་གནང་ཞིང་། རྩོམ་འབྲིའི་སྦྱོང་བརྡར་ལའང་བརྩོན། ཡང་ལོ་ངོ་འགའ་འགོར་རྗེས་སླར་
ཡང་ཁྲིམས་རྩོད་ལས་གཉེར་ཁང་གཞན་ཞིག་ཏུ་ཁྲིམས་རྩོད་པ་གནང་། གླ་ཕོགས་སྔོན་ལས་
ཅུང་བཟང་རུང་། འཚོ་བའི་འཁོས་ཀ་སྔར་ལྟར་སྐྱོ། ཡིན་ཡང་དཔེ་ཀློག་གི་མཚམས་ནམ་ཡང་
བཞག་མ་མྱོང་།
དགུང་ལོ་ཉི་ཤུ་རྩ་བརྒྱད་དུ་སོན་དུས་བརྩམས་ཆོས་ཀྱི་ཐོག་མ《ཕི་ས་རོའི་ལས་ཀ་
འཚོལ་བའི་བྱུང་བ》ཞེས་པ་པར་སྐྲུན་བྱས། མི་ལོ་ལྔ་བཅུའི་སྐུ་ཚེ་གང་པོར་རྩོམ་རིག་གསར་
རྩོམ་གནང་། བསྡོམས་བརྩམས་ཆོས་བརྒྱད་ཅུ་གྱ་བདུན་ལྷག་ཙམ་སྤེལ། ཚབ་མཚོན་བརྩམས་
ཆོས་ནི་ཤོག་དྲིལ་བཅུ་བཞི་ཅན་གྱི《དབྱིན་ཇིའི་མཆོད་ཁང་ཆེ་མོའི་གནའ་བོའི་གོམས་སྲོལ》
བྱ་བ་དེའོ། །དེ་ལས་གང་ཉིད་ཀྱི་བློ་སྟོབས་ལས་བྱུང་བའི་སྟོབས་ཤུགས་འཛད་མེད་ཀྱི་ཆ་དེ་
མངོན་ཐུབ།
ལྡུམ་སྐྱོང་བ་རོ་ཏོན་ལ་སྙིང་སྟོབས་ཆེན་པོས་བྱ་བ་ལས་བའི་རང་གཤིས་ལྡན། ཡབ་ནི་
ཞིང་བདག་གོ ། སྐུ་ན་ཕྲ་དུས་ངལ་རྩོལ་ལ་མཉེས་ཤིང་། རྒྱུ་སྤུས་ལེགས་པའི་ལྗོངས་རྣམ་རི་
མོའང་འབྲི་ཤེས། ཡབ་ཀྱི་གམ་དུ་དགེ་ཕྲུག་གནང་རིང་ཉིན་མོར་བྱ་བ་ལས་པ་དང་། མཚན་
མོར་དཔེ་ཀློག་བྱའོ། ། དུས་ཡུན་གང་ཙམ་ནས་ཧྥ་རན་སིའི་སྐད་ཡིག་ཀྱང་ཐུགས་སུ་ཆུད།
དགུང་ལོ་བཅོ་བརྒྱད་དུ་སོན་དུས《རིག་གནས་ཀུན་བཏུས་ཆེ་མོ》ཡི་ནང་དུ་འཁོད་པའི་ཨ་པེ་
ལར་ཐེའི་རྣམ་ཐར་ཡིག་སྒྱུར་གནང་ཞིང་། ནམ་ཞིག་མཁས་པར་འགྱུར་རྒྱུའི་འདུན་པ་ཐུགས་
སུ་བཏགས། གང་དེའི་ཉིན་ཐོར་ཡང"བདག་ནི་ལོ་ན་ཉི་ཤུར་ཉེ་བས་མི་ཚེའི་གསུམ་ཆ་གཅིག་
བརྒལ་ཟིན། ད་ནི། བདག་གིས་ཕ་རོལ་པོར་ཕན་ཅི་ཞིག་གདགས་ཐུབ་བམ" ཞེས་འཁོད་པ་
ལྟར་སྐུ་ན་ཕྲ་ཡང་ཐུགས་དཀྱེལ་ཡངས་པའི་ངང་ཚུལ་འདི་ནི་བསྔགས་བྱའི་ཡུལ་དུ་འཁུམས་
སོ། ། སླར་འཇར་མན་གྱི་སྐད་ཡིག་ལ་སྦྱངས་པ་མཛད་ཅིང་། ཕྱིའི་རྒྱལ་ཁབ་ལ་མཚམས་
འདྲིར་ཕེབས་པ་དང་། བརྩམས་ཆོས་ཆུ་བོའི་རྒྱུན་ལྟར་ཆད་མེད་དུ་སྤེལ། འདི་ནི་ལྡུམ་སྐྱོང་བ་
ཞིག་གི་མི་ཚེའི་སྙིང་པོར་ཟད།
མི་གཤིས་བཟང་པོར་ཕ་རོལ་པོའི་བརྩི་བཀུར་ཐོབ།
ས་རྨེའུ་རྡ་རེའུ་ནི་འཁོས་ཀ་ཞན་པའི་ཁྱིམ་དུ་འཁྲུངས། ཡབ་ནི་ལས་ལ་བརྩོན་པའི་སོ་
ནམ་པ་གཞུང་དྲང་ཅན་ཞིག་གོ ། ལྟོ་གོས་ཕྱིད་ཙམ་ལས་མེད་རུང་། གཅེན་གཅུང་གཉིས་
ལ་སློབ་གཉེར་གྱི་སྐལ་བ་ཐོབ། གཅེན་པོ་དབང་པོ་རྣོ་ལ། སྦྱངས་འབྲས་ལེགས། འདི་པ་རིག་
པ་རྟུལ་ཁར་བསྟན་བཤིག་ཚ་ལ། ནམ་རྒྱུན་པར་སློབ་བྱོལ་ལ་དགའ། དགུང་ལོ་བརྒྱད་དུ་སོན་
དུས་རྡོ་སོལ་དབོར་འདྲེན་གྱི་བཟོ་པ་གནང་། དགུང་ལོ་བཅུ་ལ་སོན་དུས་ལྷམ་བཟོ་ཁང་ཞིག་
ཏུ་དགེ་ཕྲུག་གནང་། གང་དེས་བདག་ནི་ས་འོག་གི་འབུ་སྲིན་ཞིག་གོ"ཞེས་གསུངས་པ་ལྟར་
འཚོ་བར་དཀའ་སྡུག་དང་། གེགས་བར་ཆེན་པོར་ཕྲད། དེའི་དབང་གིས། ནམ་རྒྱུན་པར་བྲོས་
བྱོལ་བརྒྱུད་མཚོ་ཇག་བྱ་སྙམ་པའི་དགོངས་པའང་འཁྲུངས། སྤྱིར་ལོ་ནའི་འགྲོས་དང་བསྟུན་ཏེ་
འཚར་ལོངས་བྱུང་རུང་། ཅི་བྱས་ཀླད་ལོག་གི་ངང་ཚུལ་ལས་མ་འདས་པ་སྟེ། ཕ་རོལ་པོའི་ཤིང་
འབྲས་བཅོམ་པ་དང་། ཐ་ན་རྐུ་རྒྱག་པ། ལྐོག་འཚོང་རྒྱག་པ་སོགས་ཁྲིམས་འགལ་གྱི་བྱ་བ་ཁོ་
ན་བརྩམས། དགུང་ལོ་བཅུ་བདུན་དུ་སོན་དུས་དངོས་སུ་མཚོ་ཇག་གནང་། དེ་ནས་ལྷམ་བཟོ་
བའི་དགེ་ཕྲུག་དང་།དུས་ཕྱིས་ལྐོག་ཚོང་ཚོགས་པ་ཞིག་ཏུའང་ཞུགས་སྐད།
འདི་པའི་སྐུ་ཚེ་གང་པོ་འདི་ལྟར་ཕམ་ཁ་དང་། ལམ་ལོག་གི་འོབས་སུ་ལྷུང་མོད། རྟ་ཁ་གཡང་
ནས་གཅུན་པའི་འཇིག་རྟེན་ཁ་དཔེ་ལྟར་ལྷམ་བཟོ་བའི་དགེ་ཕྲུག་དང་། རྐུ་རྒྱག་མཁན། ལྐོག་ཚོང་
མཚོ་ཇག་ཡིན་པའི་གང་ཉིད་ད་ལྟ་མིང་གྲགས་ཅན་གྱི་དཔོན་རིགས་དང་། རྩོམ་པ་པོར་གྱུར།
འདི་ནི་ཉེས་དམིགས་ཀྱི་གཞི་རུ་གྱུར་པའི་མ་རིག་པ་སྤངས་ན་འབྲས་བུ་བཟང་པོ་སྨིན་པའི་
རྟེན་འབྱུང་གི་གོ་ཚུལ་ལས་མ་འདས་སོ། ། དེའི་དབང་གིས། ཡབ་ནས་ཀྱང་ཁྱིམ་དུ་གདན་
དྲངས་ཤིང་། བྱ་བ་གཉེར་རྒྱུའི་གོ་སྐབས་ཀྱང་བྱིན། དེ་ལྟར་མ་རབས་སྤྱོད་པ་རྩྭ་ལྟར་དོར་ཏེ་
མི་གཤིས་བཟང་པོས་མི་ཚེའི་གདམ་ག་མ་འཕྱུག་པ་གནང་། དུས་ཕྱིས་མཆོད་དཔོན་ཞིག་གི་
སྐུ་ཡོན་ལ་ཐུགས་མཉེས་ཏེ་དཔེ་ཆ་གཟིགས་རྒྱུའི་དབུ་བརྩམས། འདི་པས"བདག་གིས་དཔེ་ཆ་ཇི་
ཙམ་གྱིས་མང་བར་བལྟས་ན། དེ་ཙམ་གྱིས་རང་ཉིད་རྨོངས་པའི་རང་བཞིན་དུ་རྟོགས་སོ། ། དེས་
ན་རིགས་ཚན་མི་འདྲ་བའི་དཔེ་ཆ་མང་པོ་བཀླགས་ཤིང་། ཁོམ་པ་ཆུད་མི་འཛའ་བའི་ཕྱིར་ལྟོ་
ཆས་བཟའ་ཞོར་དུའང་དཔེ་ཆ་བཀླགས་པའོ"ཞེས་གསུངས་པ་ལྟར་རྩོལ་བ་ལྡབ་བརྒྱ་བསྐྱེད།
ཁྱད་པར་དུ་ལོག་ཁའི《རྟོག་པ་གླེང་བ》ཞིབ་ཀློག་གནང་རྗེས་ལྟ་བ་དང་། སྐུལ་སློང་གི་ཆར་
གཟུགས་འདས་རིག་པའི་བག་ཆགས་ཟབ་པས་མི་ཆོས་ཀྱི་གནས་ལུགས་ལེགས་པར་མཁྱེན་
ཏོ། །
ཐོག་མར་མ་རྩ་ཕྲན་བུར་བརྟེན་ཏེ་ཚོང་གཉེར་གནང་། ཁེ་སྤོགས་བཟང་བས་དངུལ་
བུན་ལོ་གཅིག་ཚུན་དུ་འཕྲོད། གང་ཉིད་ནི་མ་རྩ་ཅི་ཡང་མེད་པའི་ཚོང་པ་འཁོས་ཀ་ཞན་པོ་
ཞིག་ཡིན་པས་གྲོན་ཆུང་བསྲི་ཚགས་སྒོས་དགོང་ཟས་ཀྱང་མ་མཆོད་ཅིང་། དཔེ་ཀློག་གི་རྒྱུན་
བསྲིངས་ཏེ་ཤེས་བྱའི་རྣམ་གྲངས་གསོག་འཇོག་གི་ལས་སུ་འབད་འབུངས་གནང་ངོ་།།
ལྷམ་བཟོའི་ལས་རིགས་དང་། གཟུགས་འདས་རིག་པར་ཞིབ་འཇུག དེ་བཞིན་མཆོད་
དཔོན་དང་། འགོ་པ་ཡང་གནང་། ཆབ་སྲིད་ཐད་མོས་པ་ཟབ་པས་རིགས་ཚན་དེའི་མཁས་པ་
དག་གང་ཉིད་ཀྱི་སྐུ་མགྲོན་གྱི་དྭངས་མར་གྱུར་ཅིང་། ནམ་རྒྱུན་པར་ལྷམ་བཟོ་ཁང་དུ་ཆབ་
སྲིད་ལས་འགུལ་ཐད་དུ་བགྲོ་གླེང་གནང་བར་སྤྲོ། གྲོང་མི་ཕལ་མོ་ཆེས་གང་ཉིད་ཆབ་སྲིད་
ལས་འགུལ་ནང་ཞུགས་པར་ངོ་རྒོལ་མཐའ་གཅིག་ཏུ་བྱས་པས་ཆབ་སྲིད་དང་རྒྱང་བཀྱེད་དེ་
ཚོང་དོན་ལ་བློ་རྩེ་གཅིག་གིས་གཞོལ་ཞིང་། ཁོམ་པ་ཡོད་ཚད་དུ་དཔེ་ཀློག་གི་རྒྱུན་མ་ཆད་
པར་བསྲིངས།
གཉེན་བསྒྲིགས་རྗེས་ཨ་རིར་གནས་སྤོས། དུས་ཕྱིས་ཀྱི་བརྩམས་ཆོས་ཕལ་མོ་ཆེ་ནི་
གཟིམ་ཤག་ཏུ་བཞུགས་རིང་བརྩམས་གྲུབ་པ་ཤ་སྟག་གོ ། བྱེ་བྲག་ཏུ་ཕེན་གྱི《དཔྱོད་ཤེས་ཀྱི་
དུས་རབས》ཞེས་པར་དགག་སྒྲུབ་གནང་བའི་རིགས་ལམ་གྱི་དེབ་ཆུང་བརྩམས་པས་རྩོམ་པ་
པོར་གྱུར། ཚབ་མཚོན་བརྩམས་ཆོས《འགྲོ་བ་མིའི་སྙིང་སྟོབས་ཉམས་མེད་ཀྱི་ངར་ཁ》ཞེས་པ་
བསྐྱར་པར་ཐེངས་དུ་མ་བྱས་ཤིང་། ཀློག་པ་པོའི་གླེང་ཕྱོགས་བཟང་པོའི་བསྔགས་པ་ཡང་ཡང་
ཐོབ།
སྤྱིར་གང་ཉིད་ནི་རྩོམ་པ་པོ་གཞོན་སྐྱེས་ཁ་ཅིག་ལྟར་གྲུབ་འབྲས་ལ་རློམ་མཁན་མིན་
པས་དུས་ཡུན་རིང་པོ་འགོར་རྗེས་གཞི་ནས་རྩོམ་པ་པོར་ཡོངས་གྲགས་ཀྱིས་ཁས་ལེན་ཐོབ།
གཞན་ཕན་བྱ་བར་སྤྲོ་བས་འཇུག་ཞོར་དུ་རྩོམ་རིག་གསར་རྩོམ་གྱི་རྒྱུན་མུ་མཐུད་བསྲིངས།
དེ་ལྟར་སྐུ་ཚེ་སྨད་ཀྱི་ནུས་ཤུགས་ཡོད་ཚད་རྩོམ་རིག་གསར་རྩོམ་ཐད་ལེགས་སྐྱེས་ཕུལ། དེ་
བཞིན་ཆོས་ལུགས་དུས་དེབ་ཀྱི་རྩོམ་སྒྲིག་པའི་ཕྱག་ལས་ཀྱང་གནང་། བསམ་བློའི་རིན་ཐང་
གིས་ཡོངས་སུ་ཕྱུག་པའི་གྲགས་རྩོམ་མང་པོ་སྤེལ། གང་ཉིད་ནས་གསུངས་པ་ལྟར"བདག་ནི་
སྐྱེ་ཁུངས་དམན་པའི་རིགས་ལས་སྐྱེས་རུང་། མི་ཚེ་གང་པོ་གཞུང་དྲང་དང་། སྡུག་རུས། གྲོན་
ཆུང་བསྲི་ཚགས་ཀྱི་མི་ཆོས་བཟང་པོའི་རྣམ་ཐར་གྱིས་བསྐྱངས་པས་ནང་མིའི་བརྩི་བཀུར་
ཐོབ་བྱུང་། སྙིང་རྗེའི་རང་གཟུགས་སུ་གྱུར་པའི་དཀོན་མཆོག་སྐྱབས་སུ་མཆིའོ། ། ལས་འབྲས་
མི་བསླུ་བའི་རང་བཞིན་བདག་རྒྱུད་ལ་སྨིན་བྱུང་ལགས"ཞེས་གསུངས་སོ། །
བྱ་བ་ལས་རྒྱུ་ནི་སྤྲོ་སྣང་ཞིག་ཏུ་འཁུམས།
འཇོ་སེན་ཧུ་མེའི་སྐུ་ཚེ་གང་པོ་བཟོད་པའི་རང་བཞིན་དུ་ཟད། འདི་པ་རིག་པ་སྐྱེན་པོ་
མེད་རུང་། སྡུག་རུས་ཅན་དང་། གཞུང་དྲང་ཅན་གྱི་སྐྱེས་བུ་ཞིག་ཡིན། སྐུ་ན་ཕྲ་བའི་དུས་
ཡབ་དགོངས་པ་རྫོགས། ཡུམ་ནས་ཚོང་ཁང་ཆུང་ཆུང་ཞིག་གཉེར་ཏེ་ཁྱིམ་དོན་ལེགས་པར་
བསྐྱངས་པས་གྲོང་མི་ཐམས་ཅད་ཀྱི་སྨོན་སའི་ཡུལ་དུ་གྱུར།
ཁོང་གིས་ཕྱི་བཅོས་སྨན་པ་ཞིག་གི་གམ་དུ་གསོ་བ་རིག་པའི་གཞུང་ལུགས་ལ་སློབ་གཉེར་
གནང་། ལས་ཞུགས་ལག་ཁྱེར་ཐོབ་པས་གྲུ་གཟིངས་ཐོག་སྨན་པའི་ཐོབ་ཐང་གིས་ནད་བརྟག་
པ་དང་སྦྲགས་རྒྱ་གར་དུ་ཕེབས། དུས་ཕྱིས་དམག་དོན་སློབ་གྲྭའི་སློབ་གཉེར་བའི་ཐོབ་ཐང་
བཟུང་། འཇོན་ནུས་ཆེ་བས་གོ་གནས་ཀྱི་ཐོབ་ཐང་རིམ་བཞིན་སྤར། སྤྱི་ལོ1803ལོར། གཡུལ་
སར་བསྐྱོད་དེ་ལོ་ཙཱའི་ཕྱག་ལས་གནང་། དེ་ལྟའི་མི་ལོ་བཅུའི་རྩོལ་བས་གཡུལ་ལས་རྣམ་པར་
རྒྱལ་ཏེ་རྒྱལ་ཁའི་ངང་དབྱིན་ཇིར་ཕྱིར་ཕེབས།
གང་ཉིད་ནི་ལོངས་སྤྱོད་ཕྱིར་བྱ་གཞག་གཉེར་མཁན་ཞིག་མིན་པར། བྱ་བ་ལས་རྒྱུ་ནི་སྤྲོ་
སྣང་གི་རིགས་ཤིག་ཏུ་དགོངས་མཁན་ཞིག་གོ ། དེའི་དབང་གིས། དབྱིན་ཇིའི་དངོས་ཡོད་ཀྱི་
གནས་སྟངས་དང་། མི་སེར་གྱི་འཚོ་བའི་ཆུ་ཚད་རྒྱུས་ལོན་ཕྱིར་དབྱིན་ཇིའི་བཟོ་ལས་འཕེལ་
རྒྱས་ཅན་གྱི་གྲོང་དང་གྲོང་ཁྱེར་ལ་རྟོགས་ཞིབ་གནང་ཞིང་། ཐ་ན་ཕྱིའི་རྒྱལ་ཁབ་ཏུའང་ཕེབས་
ཏེ་དེ་འབྲེལ་གྱི་གནས་ཚུལ་རྒྱུས་ལོན་གནང་། སྤྱི་ལོ1812ལོར། གྲོས་ཚོགས་ཁང་གི་ཚོགས་མི་
གནང་ཞིང་། མི་ལོ་སུམ་ཅུ་སོ་བཞི་བར་བྱ་བ་དེའི་རྒྱུན་ཆད་མེད་དུ་བསྐྱངས།
གང་དེའི་གཏམ་བཤད་ཀྱི་ཐོག་མ་ནི་སློབ་གསོའི་གནད་དོན་གྱི་སྐོར་གླེང་བ་དེའོ། །
སྤྱིར་གཏམ་བཤད་པ་མཁས་ཅན་ཞིག་མིན་པས་གསུང་འགྲོས་ཀྱི་འགྱུར་ཁུགས་ལ་སྒྱུ་རྩལ་གྱི་
ཉམས་འགྱུར་དམན་ཞིང་། གཅོད་མཚམས་ཀྱི་གྲིམ་ལྷོད་རན་པོ་མིན། དེའི་དབང་གིས། ཉན་
པ་པོའི་ཁྲེལ་དགོད་དང་། འཕྱ་བའི་ཡུལ་དུ་གྱུར་མོད། ཚོགས་གཏམ་གྱི་ནང་དོན་ནི་ནམ་ཡང་
དྲང་བདེན་དང་། གནས་ལུགས་ཡང་དག་པའི་ཚུལ་ལས་མ་འགོངས། ཁ་ཅིག་གིས"ཁྲེལ་
དགོད་ནི་དྲང་བདེན་གྱི་འཚོལ་དཔྱོད་དུ་མཐོང་ན། གང་དེས་དང་ལེན་བྱ་ངེས། ཕལ་མོ་ཆེས་
ཁྲེལ་དགོད་བྱ་བ་མེད་ཀྱང་། ཚོགས་ཀྱི་རྒོལ་གཏམ་དྲག་པོས་གང་ཉིད་ཀྱིས་བསམ་ཡུལ་ལས་
འདས་པའི་ཕོག་ཐུག་གཟེད་དགོས་བྱུང་། ཡིན་ཡང་གང་དེའི་བག་ཆགས་བཟང་པོ་ཐམས་
ཅད་ཀྱི་མིག་ལྟོས་ཡུལ་དུ་གྱུར་ཅིང་། དངུལ་རྩའི་གསར་བརྗེའི་ལྟ་བའི་གཏམ་བཤད་ཀྱི་ནང་
དོན་ཐམས་ཅད་ཀྱིས་དང་ལེན་མི་བྱ་ཀ་མེད་ལགས"ཞེས་པ་ལྟར་རོ། །
མདོར་ན། འདི་པས་སྐུ་ཚེ་གང་པོར་སྡུག་རུས་ཀྱིས་བྱ་བ་ལས་རྒྱུ་ནི་སྤྲོ་སྣང་གི་རིགས་
ཤིག་ཏུ་དགོངས་པས་གང་ཉིད་ཀྱི་ལྟ་བར་ཚུར་རྒོལ་དང་། ཐ་ན་ཁྲེལ་དགོད་བྱས་ཏེ་གྲོགས་མེད་
ཁེར་རྐྱང་གི་ཚུལ་དུ་གྱར་རུང་། ནམ་ཡང་སྒམ་ཚུགས་ཀྱི་རང་གཤིས་བཟང་པོས་ཕ་རོལ་པོ་
བཟོད་པའི་ཡུལ་དུ་བསྒོམས་པར་བྱེད་དོ། །ཚུལ་འདི་ལྟ་བུ་ནི་བཟོད་པའི་རང་བཞིན་ཅན་གྱི་
སྐྱེས་བུ་ཐུགས་དཀྱེལ་ཡངས་པའི་སྤྱོད་ཡུལ་ལས་གཞན་གྱིས་མི་བཟོད་མི་བཏུབ་པའོ། །

ལེའུ་ལྔ་པ། ཕན་གདགས་པ་དང་གོ་སྐབས།

གྲུབ་འབྲས་རླབས་ཆེན་ནི་སྟེས་དབང་གིས་མི་ཐོབ་མོད། རྐྱེན་གློ་བུར་བས་
འབྲས་བུ་སྦྱིན་ཞེས་ཡོངས་སུ་གྲགས། འདི་ནི་བློ་ཁོག་ཆེན་པོས་འཚོལ་སྙེག་བྱ་
རྒྱུའི་ཡུལ་དུ་ཟད། ཟེར་སྒྲོས་སུ་ལྗོངས་རྣམ་གྱི་རི་མོ་མཁས་ཅན་ཝིའུ་སོན་གྱིས་
ཐོག་མར་རི་མོའི་སྐྱ་བྲིས་ཐིག་རིས་ལམ་དུ་ཕབ། དེ་ནས་ལུས་པོ་གཞུག་ལ་ཅུང་
ཟད་བཀྱེད་ཅིང་། ཚོར་བ་དྲག་པོས་ཞ་སྨྱུག་གིས་རི་མོའི་གཞིར་བཙུགས་ནས་ཡུད་
ཙམ་ལ་བསྡད་རྗེས། ཐོལ་བྱུང་ངང་ཚོན་རྩི་བྱུགས་པས་འབྲུག་ལ་མིག་རིས་ཕྱེ་བ་
ལྟ་བུའི་པིར་རྩེ་ཟོལ་གྱིས་བསྐྱོད་པའི་ཉམས་འགྱུར་མངོན། དེ་འདྲའི་ཐབས་རྩལ་
ནི་ཐམས་ཅད་ཀྱིས་འཇོན་ནུས་མིན་ཞིང་། ཡུན་ཐུང་འབད་པས་ཀྱང་འགྲུབ་ཐབས་
བྲལ། འདི་ནི་ཡུན་རིང་གི་སྒྱུ་རྩལ་མྱོང་བའི་འབྲས་བུར་འཁུམས།
རྩོལ་བའི་རང་བཞིན་གྱི་མི་སྣ་གྲགས་ཅན་གྱིས་བྱ་བ་ཕྲན་ཚེགས་ཙམ་ལ་
ཡང་སྣང་ཆུང་མེད་པར་ཡིད་དང་བས་འཇུག་པར་བྱེད་དེ། དེ་ཡང་མི་ཁའུ་ཨན་
ཁེ་ལོས་འཇིམ་བརྐོས་ཤིག་གི་བཟོ་རྩལ་གླེང་སྐབས་བཅར་འདྲི་བར་གསུངས་
རྒྱུར།"བདག་གིས་འཇིམ་བརྐོས་ཀྱི་ཆ་ཤས་ལ་རྒྱན་སྤྲོས་དང་། ངོས་འཇམ་པོར་
བརྡར་བ། དེ་བཞིན་རྣམ་འགྱུར་གྱི་ཞི་ཁྲོ་དང་། ཤ་གནད་ཀྱི་ཐིག་རྩའི་ཕྲ་སྦོམ། མཆུ་
སྒྲོས་ཀྱི་འཛུམ་མདངས་མངོན་ཚུལ་སོགས་ལ་ཡང་ནས་བསྐྱར་དུ་བཟོ་བཅོས་
བྱས"ཞེས་གསུངས་ཤིང་། ཡང"བྱ་བ་ཕྲན་ཚེགས་ཀྱི་བྱེད་ནུས་ལས་མཛེས་པ་
ཕུལ་དུ་བྱུང་བའི་སྒྱུ་རྩལ་བསྐྲུན་ཐུབ"ཅེས་ཀྱང་གསུངས་སོ། །སྤྱིར་རི་མོ་བ་མང་
པོས་བྱ་བ་ཕྲན་ཚེགས་ཀྱི་སྣང་ཚུལ་ལ་བརྟེན་ཏེ་སྟེས་དབང་ངམ། ཐོལ་བྱུང་གི་
གནས་སྐབས་སུ་སྒྱུ་རྩལ་གྱི་མཛེས་པ་བཏོད་ཏོ། །
ལེགས་འགྲུབ་ནི་སྟེས་དབང་གིས་གྲུབ་པ་མིན་
ཕལ་མོ་ཆེས་གསར་གཏོད་ཁ་ཅིག་ནི་སྟེས་དབང་གིས་གྲུབ་པར་འདོད་མོད། ཞིབ་འདང་
བརྒྱབ་ན། དེ་ནི་སྟེས་དབང་གི་གནས་སྐབས་སུ་ཡོད་པའི་རྒྱུ་འབྲས་རང་བཞིན་གྱི་རྐྱེན་དམ་
འཛིན་ཐུབ་པས་ཡིན། སྟེས་དབང་རིགས་འདི་ནི་གོ་སྐབས་ཤིག་ཡིན་ལ། ཤེས་རབ་ཅན་གྱི་
སྤྱོད་ཡུལ་ཁོ་ནའོ། ། ཕལ་མོ་ཆེས་ནེའུ་ཐིན་གྱི་ཀུན་ལྡན་འཐེན་ཤུགས་ཀྱི་གསར་གཏོད་སྟེས་
དབང་གིས་གྲུབ་སྙམ་པ་རྒྱུན་འབྱམས་སུ་སོང་མོད། དོན་དམ་དུ་མི་ལོ་མང་པོའི་ཡར་སྔོན་
ནས་བསམ་གཞིག་དང་། རྙོག་འཛིང་ཅན་གྱི་ཞིབ་འཇུག་རབ་རིམ་གནང་ཟིན་པའོ། །ཀུ་ཤུ་
ས་ཐོག་ཏུ་ལྷུང་བའི་སྣང་ཚུལ་ནི་ཆོས་ཉིད་དེར་རྟོགས་པ་སད་པའི་རྐྱེན་སྟེས་དབང་ཅན་དེ་
ལགས། དེ་བཞིན་ཚོན་མདངས་རྣམ་པར་བཀྲ་བའི་འདག་རྫས་ཀྱི་ལྦུ་བ་སབ་སོབ་ཐ་མག་གི་དུ་
བའི་གསེང་དུ་འཕྱོ་ཚུལ་ནི་རྒྱུན་ལྡན་གྱི་སྣང་ཚུལ་ལས་མ་འདས་མོད། འབུམ་རམས་པ་ཡཱང་
ནས་དངོས་པོའི་ཐོགས་རེག་གི་གཤིས་ལུགས་རྟོགས་ཤིང་། འོད་ཀྱི་འཕྲོ་འདུའི་རྩ་བའི་རིག་
པ་གསར་རྟོགས་ཐུབ་ཡོད། རང་བྱུང་གི་སྣང་ཚུལ་ནི་ཆོ་མེད་བྱབ་ཆུང་གི་ཚུལ་དུ་གནས་མོད།
ནེའུ་ཐིན་དང་། འབུམ་རམས་པ་ཡཱང་ལྟ་བུས་གནས་ལུགས་གསར་རྟོགས་ཀྱི་གཞི་རུ་མཐོང་
ཡོད།
སྐྱེས་བུའི་རྒྱུད་ཀྱི་ལྟ་ཞིབ་ནུས་པ་མི་འདྲ་བ་སྟེ། ཨུ་རུ་སུའི་གཏམ་དཔེར་ཡང"ནགས་
ཚལ་བརྒལ་ཡང་སྡོང་བུ་མ་མཐོང"ཞེས་དང་། "ཤེས་རབ་ཅན་གྱི་སྤྱན་ནི་ལྟག་པར་འཁྲུངས།།
བླུན་པོ་མིག་ལྡན་མུན་པའི་གླིང་དུ་བགྲོད། །"ཅེས་ཀྱང་གྲགས་སོ། །
གོང་གི་དཔེ་གཞི་ལས། སྣང་ཚུལ་ལ་བལྟས་པ་ཙམ་གྱིས་མིན་པར་བསམ་གཞིག་ནན་མོ་
བྱ་དགོས་པ་བསྟན་ཡོད། བསམ་གཞིག་ལ་མི་དགའ་བའི་སྐྱེས་བུས་སྣང་ཚུལ་མཐོང་བ་ཙམ་
དང་། བསམ་གཞིག་ལ་དགའ་བའི་སྐྱེས་བུས་སྣང་ཚུལ་གྱི་ངོ་བོ་རྟོགས་ཐུབ། དཔེར་ན། ཀ་ལི་
ལོས་མཆོད་ཁང་གི་སྒྲོན་སྟེགས་ལས་ཐུར་དུ་དཔྱངས་པའི་སྒྲོན་མེའི་གཡོ་འགུལ་གྱི་སྣང་ཚུལ་
ལ་བསམ་བགཞིག་ནན་མོ་བྱས་ཏེ་དུས་ཚོད་ཚད་འཇལ་གྱི་ཡོ་བྱད་གསར་གཏོད་ཀྱི་དགོངས་པ་
འཁྲུངས་ཤིང་། མི་ལོ་ལྔ་བཅུའི་ཞིབ་འཇུག་བརྒྱུད་གསར་གཏོད་ལེགས་འགྲུབ་བྱུང་། ཕྱིས་སུ་
གནམ་དཔྱད་རིག་པར་ཡང་བཀོལ། དེ་བཞིན་རྒྱང་ཤེལ་གསར་གཏོད་གནང་། གསར་གཏོད་
རིགས་འདི་ནི་དེང་རབས་གནམ་དཔྱད་རིག་པའི་སྲོལ་འབྱེད་ཀྱི་ཚབ་མཚོན་དུ་འདོད།
གྲུ་དཔོན་པ་རོན་སྒོ་རའི་ནང་འཆམ་འཆམ་གནང་སྐབས་སྡོམ་གྱིས་དྲ་བ་སླེ་བཞིན་པ་
གཟིགས། སྣང་ཚུལ་དེས་གཙང་པོའི་ཐོག་ལྕགས་ཐག་འཐེན་ཏེ་ཟམ་པ་བསྐྲུན་རྒྱུའི་རྟོགས་པ་
སད། འཇེམ་སེ་ཝ་ཐི་ཡང་ཚུལ་དེ་དང་འདྲ་བ་སྟེ། ཤཱ་སྨི་འབྲུག་དབྱིབས་མའི་ཕྱི་ཤུན་གཟིགས་
པའི་སྣང་ཚུལ་ལས་ཆུ་འགྲོའི་སྦུ་གུ་གསར་གཏོད་ལེགས་འགྲུབ་བྱུང་། སྤྱིར་བྱ་དངོས་ཀྱི་ཕྱིའི་
སྣང་ཚུལ་ལ་བསམ་གཞིག་ནན་མོ་བྱས་ཚེ། སྟེས་དབང་གི་གནས་སྐབས་སུ་ཡོད་པའི་རྒྱུ་
འབྲས་རང་བཞིན་གྱི་རྐྱེན་གྱིས་གོ་རྟོགས་སད་དེ་གསར་གཏོད་ལེགས་འགྲུབ་བྱུང་བ་བགྲང་
གིས་མི་ལང་ངོ་། །
བྱ་བ་ཕྲན་ཚེགས་ཀྱི་ཁྲོད་དུ་བདེན་པ་གནས།
བྱ་བ་ཕྲན་ཚེགས་ལ་ཞིབ་འཇུག་བྱས་ན་ལེགས་འགྲུབ་ཀྱི་སྔོན་འགྲོ་བརྩམས་པ་དང་
མཚུངས། འགྲོ་བ་མིའི་རིགས་ཀྱི་ཤེས་རིག་ནི་མི་རབས་མང་པོས་བྱ་བ་ཕྲན་ཚེགས་ལས་ཐོབ་
པའི་ངོས་འཛིན་གསོག་འཇོག་བརྒྱུད་ཡར་ངོའི་ཟླ་ལྟར་ཆ་ཤས་ཀྱིས་གྲུབ་པ་ཞིག་གོ ། སྤྱིར་བྱ་
བ་ཕྲན་ཚགས་རིགས་ལ་བསམ་གཞིག་དང་ཞིབ་འཇུག་ཞིབ་ཆ་གནང་བར་བལྟས་ཚོད་ཀྱིས་
དོན་གྱིས་སྙིང་བོས་དབེན་པ་ལྟར་སྣང་མོད། ཚད་གཞི་ངེས་ཅན་ཞིག་ནས་བསམས་ན། བསམ་
གཞིག་གི་རྒྱུན་དུ་མ་ཞིག་ནི་བྱ་བ་ཕྲན་ཚེགས་ཀྱི་གཞི་ནས་བྱུང་ཞིང་། ཇི་ཙམ་གྱིས་བསམ་
གཞིག་བྱས་ན། དེ་ཙམ་གྱིས་ཞིབ་ཆ་དོད་པར་འགྲོའོ། ། ཨ་ཕོ་རི་ནི་སེ་ཕེར་ཆི་སེས་གསར་
རྙེད་བྱུང་བའི་སྙུང་རིལ་ངོས་ཀྱི་ཐེག་ཚད་ཀྱང་དུས་རབས་ཉི་ཤུ་པའི་རྗེས་སུ་གནམ་དཔྱད་
རིག་པའི་གཞུང་ལུགས་སུ་གྱུར། དེས་དེང་རབས་མཚོ་འགྲུལ་བྱ་བར་ཡང་དག་པའི་ཕྱོགས་
སྟོན་གྱི་ནུས་པ་ཐོན་ཡོད། གལ་ཏེ་རྩིས་རིག་མཁས་པ་དག་མ་བྱོན་པར་བླུན་པོའི་ཚོགས་ཀྱིས་
དབང་བསྒྱུར་བ་ཡིན་ཚེ། ཐིག་དང་ངོས་ཀྱི་འབྲེལ་བའི་ཞིབ་འཇུག་ལ་འབྲས་བུ་ཐོབ་མི་སྲིད་
ཅིང་། འཕྲུལ་འཁོར་གསར་གཏོད་བྱ་བ་ཡང་སྲིད་མཐའ་ཙམ་མོ། །
ཡང་རྡོ་དང་འགྱུར་རྡོ་ས་འོག་ནས་སྔོག་འདོན་བྱས་ཏེ་ཡུན་རིང་གི་ཞིབ་འཇུག་བརྒྱུད་
སྣང་ཚུལ་དེ་དག་གི་ཕྱོགས་སྡོམ་ལས་ས་གཤིས་རིག་པ་གྲུབ།
གཏེར་ཁ་སྔོག་འདོན་གྱི་འཕྲུལ་འཁོར་དང་། འཁལ་འཐག་འཕྲུལ་འཁོར། གྲུ་གཟིངས
སོགས་ཀྱི་སྒུལ་སྐྱོད་མ་ལག་ཐམས་ཅད་ནི་ཆ་ཤས་ཆུང་ངུས་གྲུབ་ཅིང་། དེ་དག་རླངས་སྒུལ་
གྱི་ནུས་པར་བརྟེན་ཏེ་འགུལ་སྐྱོད་བྱ། དེའི་གསར་གཏོད་ཀྱི་གཞི་ཡང་ཆུ་འཁོལ་ཏེ་རླངས་པ་
འཕྱུར་བའི་སྣང་ཚུལ་ལས་སོ། །རླངས་སྒུལ་འཕྲུལ་འཁོར་ནི་གསར་གཏོད་པའི་འཆར་འགོད་
ཀྱི་གཞི་ལས་གྲུབ་པ་ཞིག་གོ །
ལེགས་འགྲུབ་མཁན་གང་ཞིག་ནི་གོ་སྐབས་
དམ་འཛིན་ལ་མཁས་པའོ། །
ཝོར་སེ་ཐེར་གྱིས་རླངས་པའི་ཤུགས་ཚད་ལ་ཐོག་མར་ཉམས་འཇོག་གནང་སྟངས་ཀྱང་
སྟེས་དབང་གི་ཚུལ་ལས་མ་འདས་པ་སྟེ། བཙོན་མས་ཁ་དམ་པོར་བརྒྱབ་པའི་ཆུ་འཁོལ་གྱི་
སྣོད་ཆས་འབར་གས་བྱུང་བའི་སྣང་ཚུལ་དངོས་མཐོང་བའི་གཞི་ལས་སོ། ། དུས་ཕྱིས་ཞིབ་
འཇུག་གི་འབྲས་བུར《གསར་གཏོད་ཀྱི་དུས་རབས》ཞེས་པ་བརྩམས་ཤིང་། དུས་སྐབས་དེའི་
རླངས་པའི་ཤུགས་ཚད་ལ་ཞིབ་འཇུག་བྱ་རྒྱུའི་དཔེ་ཆ་གཅིག་པུར་གྱུར། དེ་ནས་ས་ཝ་རི་དང་།
ནེའུ་ཁ་མེར་ནས་དངོས་སུ་ཚོད་ལྟ་གནང་། མཐར་ཝ་ཐིས་རླངས་སྒུལ་འཕྲུལ་འཁོར་དངོས་སུ་
གསར་གཏོད་བྱ་རྒྱུའི་རྨང་གཞི་ཚུགས། ཚུལ་དེ་ཡང་སྟེས་དབང་གིས་གྲུབ་པ་ཞིག་ལགས།
གོ་སྐབས་དམ་འཛིན་གྱིས་སྟེས་དབང་གི་རང་བཞིན་རྒྱུ་འབྲས་ཀྱི་ངོ་བོར་གྱུར་ཐུབ་པ་
བྱ་རྒྱུ་ནི་ཤིན་ཏུ་ནས་གལ་ཆེའོ། ། འཇོན་སེན་ནས་ཤེས་རབ་ཀྱི་མཚན་ཉིད་དུ"སྣང་ཚུལ་
སྟེས་དབང་ཅན་ལས་དངོས་པོའི་ངོ་བོ་རྟོགས་པའི་རིག་པ"ཞེས་བཞག་ཅིང་། “སྣང་ཚུལ་སྟེས་
དབང་ཅན་ལས་དངོས་པོའི་ངོ་བོ་རྟོགས་པར་གོ་སྐབས་ཀྱི་གླགས་དང་བསྟུན་དགོས་ཤིང་། དེ་
དག་ཀྱང་མཐའ་འཁོར་ན་ཡོད་པའི་སྣང་ཚུལ་ལ་བསམ་གཞིག་དང་། ལྟ་ཞིབ་ནན་མོ་བྱ་རྒྱུ་
གལ་ཆེ། སྤྱིར་སློབ་གླིང་དང་། དངོས་མང་བཤམས་སྟོན་ཁང་། རི་མོའི་སྒྱུ་རྩལ་ཁང་སོགས་སུ་
བྱ་བ་ལས་པའི་སྐྱེས་བུར་གྲུབ་འབྲས་ཐོབ་མི་སྲིད། གྲུབ་འབྲས་ཕལ་མོ་ཆེ་ནི་འཚོ་བ་དངོས་
ལས་བཞུན་བརྡར་བྱུང་བའི་སྐྱེས་བུ་ལ་དབང་ངོ"ཞེས་ཀྱང་གསུངས། ཡིན་ཡང་ཡིན་ཏེ། ཧྥེར་
ཁུ་སོན་གྱིས་ཤིང་གི་ཆུ་ཚོད་དང་། འབུམ་རམས་པ་པུ་ལ་ཁེས་དྲོད་ཚད་འཇལ་ཆས། ནེའུ་
ཐིན་གྱིས་འོད་ཀྱི་འཕྲོ་འདུའི་ཡོ་བྱད་སོགས་གསར་གཏོད་གནང་བ་ལྟར་རོ། །
སྤྱིར་བཏང་གི་སྣང་ཚུལ་ལས་གོ་སྐབས་ཐོབ་པ་དང་།རྟོགས་པ་སད་ཐུབ་པས་དམ་འཛིན་
བྱ་དགོས།ཧི་པུར་གྱི་སྐད་ཡིག་གིས་བྲིས་པའི་རྗེའུ་རིགས་ཀྱི《དམ་པའི་གསུང་རབ》དགེ་རྒན་
ཆེ་མོ་ལེའི་དོ་སྣང་གི་གཞི་རུ་གྱུར་ཅིང་། ཞིབ་འཇུག་བྱ་རྒྱུའི་མོས་པ་བླ་ལྷག་ཏུ་འཁྲུངས། གང་
ཉིད་ཀྱི་ཐུགས་སུ་མ་ཡིག་སྟེང་ནས་དཔེ་ཆ་ཚར་གཅིག་བཀླག་པར་འདོད།དེ་ལྟར་དཔེ་ཆ་རྙིང་
པ་ཞིག་བླུས་ཏེ་ཆ་ཚང་བར་བཀླགས་ཤིང་། སྐད་ཡིག་རིགས་འདིར་རང་སྟོབས་ཀྱིས་སྦྱངས་པ་
མཛད་པས་མཐར་སྦྱངས་འབྲས་ལེགས་པོ་ཐོབ།
སྐུ་ཞབས་ཝོ་ཐེར་སེ་ཁོ་ཐ་ནི་གོ་སྐབས་ནམ་ཡང་ཆུད་མི་འཛའ་མཁན་ཞིག་ཡིན། ཐ་ན་སྟེས་
དབང་གི་རྐྱེན་ཙམ་ཡང་ཆུད་འཛའ་བར་མི་བྱའོ། །འདི་པས་རྩོམ་པ་པོ་ཞིག་གི་གམ་དུ་དགེ་ཕྲུག་
གནང་བའི་ཡུན་ཚད་རྫོགས་རྗེས་སུ་ཁ་རན་དུ་བྱོན་ཅིང་། གནས་དེར་གཡུལ་ས་ནས་སྲོག་མགོ་ཐོན་
པའི་དམག་མི་ཆིག་སྟོང་བདུན་བརྒྱ་བཞི་བཅུ་ཞེ་ལྔ་དང་འདྲིས་གཤིབས་པར་གྱུར། དེའི་དབང་གིས།
བརྩམས་ཆོས་ཀྱི་རྩོམ་གཞིའི་རྒྱུ་ཆ་ཕུན་སུམ་ཚོགས་པ་ཐོབ། མཐར《སྙན་ངག་པ་འཁྱམ་པོའི་སྙན་
ཚིག་ཐུང་ངུ》ཞེས་པ་བརྩམས།འདི་ནི་གང་ཉིད་ཀྱི་བརྩམས་ཆོས་ཀྱི་ཐོག་མར་འདོད།
རླངས་གཟུགས་རིག་པའི་གསར་རྙེད་པ་འབུམ་རམས་པ་ཕུ་རི་ས་ཐེ་ལེའུ་ཡིས་རླངས་
གཟུགས་ལ་ཞིབ་འཇུག་གནང་རྒྱུར་ཐུགས་མཉེས་དོན་ནི་རང་ཁྱིམ་གྱི་འཁྲིས་སུ་ཨ་རག་གི་
བཟོ་གྲྭ་ཞིག་ཡོད་པས་སོ། །ཉིན་ཞིག་བཟོ་གྲྭར་ཕེབས་སྐབས་ཨ་རག་ཉིང་ཁུའི་ངར་ཁ་ཞི་རྗེས་
རླངས་གཟུགས་ཁྱད་པར་བ་ཞིག་འཕྱོ་བཞིན་པ་གཟིགས། དགུང་ལོ་བཞི་བཅུར་སོན་པའི་གང་
ཉིད་ཀྱིས་རྫས་འགྱུར་རིག་པ་མ་མཁྱེན་པས་རིག་ཚན་དེའི་དཔེ་ཆའི་ཐོག་ནས་སྣང་ཚུལ་དེའི་
ངོ་བོ་མཁྱེན་འདོད་གནང་། ཡིན་ཡང་གསལ་ཁ་དོད་པའི་ལན་ཅི་ཡང་མ་རེག དེའི་དབང་
གིས། གང་ཉིད་སྐུ་ངོ་མས་ཚོད་ལྟ་སྟབས་བདེ་མང་པོ་གནང་བའི་མཐར་རླངས་གཟུགས་རིག་
པ་སྔར་མེད་གསར་དུ་བཏོད།
སྐུ་ཞབས་ཧུམ་ཧྥུ་རི་ཏ་ཝེས་སྨན་རམས་བཀའ་བཅུ་པ་གནང་རིང་གང་ཉིད་ཀྱིས་བཟོས་
པའི་ཡོ་བྱད་དཀྱུས་མར་བརྟེན་ཏེ་ཚོད་ལྟ་གནང་། དུས་ཕྱིས་ཧྥ་རན་སིའི་གྲུ་གཟིངས་ཐོག་ནས་
མོས་པ་གཅིག་མཚུངས་ཀྱི་སྨན་རམས་བཀའ་བཅུ་པ་ཞིག་དང་ཕྲད་ཅིང་། རླངས་གཟུགས་ལ་
ཐོག་མའི་ཚོད་ལྟའང་དཔྱིས་ཕྱིན་པར་གནང་།
ཧུམ་ཧྥུ་རིའི་དངོས་སློབ་ཧྥ་ར་ཏེས་དཔེ་ཆ་འཚེམ་སྒྲིག་གི་བཟོ་པ་གནང་རིང་གློག་གི་
སྣང་ཚུལ་ལ་ཐོག་མའི་ཚོད་ལྟ་གནང༌། གང་ཉིད་རྫས་འགྱུར་རིག་པར་མོས་པ་ཆེ་བས་གོང་
མའི་སློབ་གླིང་དུ་སྐུ་ཞབས་ཧུམ་ཧྥུ་རིའི་འཆད་ཁྲིད་ཀྱང་གསན། ཐེངས་ཤིག་སྐུ་དྲག་ཅིག་གིས
《རིག་གནས་ཀུན་བཏུས་ཆེ་མོ》ནས་གློག་ཤུགས་དང་འབྲེལ་བའི་རྩོམ་ཡིག་ཀློག་བཞིན་པའི་
འདི་པར་དྲི་བ་བཏང་བ་ལས་གློག་ཤུགས་རིག་པར་མོས་པ་ཟབ་པ་རྟོགས། དེས་གང་ཉིད་ལ་
གོང་མའི་སློབ་གླིང་དུ་སློབ་ཞུགས་ཆོག་པའི་ལག་ཁྱེར་ཡང་གནང་། དེ་ལྟར་ཧུམ་ཧྥུ་རི་ཏ་ཝེའི་
འཆད་ཁྲིད་ཐེངས་བཞི་གསན། ཕལ་མོ་ཆེས་ཚཚན་རིག་ཐད་ཤེས་རབ་རྣོ་བར་གདེང་འཇོག་
ཆེན་པོའང་བྱས་ཤིང་། སྐྱེ་ཁུངས་དམན་པའི་རིགས་ནས་མཁས་པ་འདི་འདྲ་བྱོན་པར་ཧང་
སང་ངོ་།། ཕྱིས་སུ་སློབ་དཔོན་གྱི་ཕྱག་རོགས་ཚུལ་དུ་གོང་མའི་སློབ་གླིང་དུ་རྫས་འགྱུར་རིག་
པའི་གཞུང་ལུགས་ལ་སློབ་གཉེར་གནང་བས་མཁྱེན་པའི་མངའ་བརྙེས་པར་གྱུར།
ཧུམ་ཧྥུ་རི་ཏ་ཝེ་དགུང་ལོ་ཉི་ཤུར་སོན་དུས་ཚོད་ལྟ་ཁང་དུ་ཕྱག་ལས་གནང་། གང་དེའི་ཟིན་
ཐོརར"བདག་ནི་འབྱོར་ལྡན་པ་མིན་ལ།རིགས་རུས་མཐོ་བའི་སྲས་ཀྱང་མིན། ཡིན་ཡང་། ཆ་རྐྱེན་ཅི་ཡང་
མེད་པའི་བདག་གིས་འགྲོ་བ་མིའི་རིགས་ལ་ལེགས་སྐྱེས་འབུལ་འདོད་པར་ངེས་ཤེས་འདྲོངས་ཡོད་་ཅེས་
གསུངས་པ་ལྟར་ཧྥ་ར་ཏེ་དང་འདྲ་བར་སྐུ་ཚེ་གང་པོ་བློ་རྩེ་གཅིག་གིས་ཚན་རིག་ཚོད་ལྟར་ལེགས་སྐྱེས་ཕུལ།
ཁུ་འེར་ནི་རིག་པ་རྣོ་ཞིང་། བསམ་གཞིག་ལ་དགའ་བའི་སྐྱེས་བུ་ཞིག་ཡིན། སྐུ་ན་ཕྲ་
བའི་དུས་ནས་རང་བྱུང་ལོ་རྒྱུས་རིག་པར་མོས་པ་ཆེ། སློབ་གཉེར་དུས་སུ《རང་བྱུང་གི་གྲུབ་
ཆ》ཞེས་པའི་དཔེ་ཆ་བཀླགས་ཤིང་། མི་ལོ་བཅུའི་རིང་ལུས་དང་གྲིབ་མའི་ཚུལ་བཞིན་བྲལ་
མེད་དུ་བསྣམས་ཏེ་དཔེ་ཀློག་ཡང་ཡང་གནང་། དགུང་ལོ་བཅོ་བརྒྱད་དུ་སོན་དུས་ཁྱིམ་ཚང་
དགེ་རྒན་གྱི་བྱ་བ་གཉེར། སྤྱིར་གནས་དེ་མཚོ་ཁུལ་དུ་ཆགས་པས་རྒྱ་མཚོའི་སྲོག་ཆགས་ངོ་
མཚར་ཅན་གྱིས་གང་དེའི་ཡིད་ཀྱི་བརྟན་པ་ཕྲོགས། ཐེངས་ཤིག་རྒྱ་མཚོའི་ངོགས་ནས་ཉ་ཕོར་
དབྱིབས་རྙེད་ཅིང་། ཡ་མཚན་ཆེན་པོས་གཤགས་བཅོས་བརྒྱུད་ཞིབ་འཇུག་གནང་བས་ལུས་
མཉེན་སྲོག་ཆགས་ཀྱི་ཞིབ་འཇུག་གི སྲོལ་གཏོད། ཞིབ་འཇུག་འབྲས་བུའི་སྙན་པའི་གྲགས་
པ་ཡང་ཕྱོགས་སུ་ཁྱབ། དུས་ཕྱིས་ཀྱི་མི་ལོ་གསུམ་གྱི་རིང་རྒྱ་མཚོའི་སྲོག་ཆགས་དང་། འགྱུར་
རྡོར་ཞིབ་འཇུག་གནང་། དམིགས་བསལ་དུ་རྒྱ་མཚོའི་སྲོག་ཆགས་གཤགས་བཅོས་ཀྱི་ཚོད་
ལྟ་བརྒྱུད་སྲོག་ཆགས་འཇིག་རྟེན་གྱི་རིགས་དབྱེའི་རིག་པར་ཞིབ་འཇུག་གནང་རྒྱུའི་དགོངས
པ་འཁྲུངས། གྲོགས་པོའི་རོགས་རམ་ལས་ཚན་རིག་ལོ་རྒྱུས་རིག་པའི་དཔྱད་རྩོམ་ཞིག་ཕེ་རིས་
སུ་འོས་སྦྱོར་ཞུས། མཐར་སློབ་གླིང་གི་ལས་གཉེར་གཞོན་པར་བསྐོ་བཞག་དང་། སློབ་གླིང་དེ་
གའི་མཚན་སྙན་འབར་བའི་རང་བྱུང་ཚན་རིག་པ་མཁས་པར་གྱུར།
མདོར་ན། སྙིང་སྟོབས་ཀྱིས་དབེན་ཞིང་། མི་ཚེའི་འདུན་པ་ཅི་ཡང་མེད་པའི་སྐྱེས་བུ་
སྒྱིད་ལུག་པར་གོ་སྐབས་ཕྲད་རུང་ཆུད་འཛའ་བ་དང་། དོན་སྙིང་ཅི་ཡང་མེད་པར་བསྒོམས།
ལྡོག་སྟེ་ཚན་རིག་པ་དང་། རང་བྱུང་ལོ་རྒྱུས་རིག་པ་བ། བསམ་བློ་སྨྲ་བ། རྩོམ་རིག་པ་སོགས་
ནི་གོ་སྐབས་ཀྱི་གླགས་དང་བསྟུན་མཁས་པའི་ལེགས་འགྲུབ་མཁན་ཤ་སྟག་གོ །
དུས་ཚོད་དམ་འཛིན་གྱི་རིན་ཐང་།
སྙིང་རུས་ཅན་གྱིས་སེ་གོལ་གཏོགས་པའི་དུས་ཚོད་ཀྱིས་རིན་ཐང་བྲལ་བའི་གྲུབ་འབྲས་
བཏོད་ཐུབ། དུས་ཚོད་ཀྱི་རྒྱུན་ཕྲ་མོ་ཙམ་ཡང་དམ་འཛིན་བྱས་ཚེ། སྐྱེས་བུ་གང་ཞིག་མི་ལོ་
བཅུའི་ཡུན་ཚད་དུ་རིག་པའི་སྟོབས་དང་ལྡན་པར་འགྱུར་ཞིང་། དབང་རྟུལ་ཅན་ཡང་ཡོན་
ཏན་གྱི་བདག་ཉིད་དུ་འགྱུར་ཐུབ། དེ་ལྟའི་ཚུལ་གྱིས་ནམ་ཞིག་གྲུབ་འབྲས་ལེགས་པོ་འཐོབ་
རྒྱུ་སྨོས་ཅི་དགོས། སྨན་པ་མ་སོན་ཁ་ཐེར་གྱིས་ནད་པ་གཟིགས་པར་བསྐྱོད་པའི་ཕེབས་འགྲོའི་
ཐོག་དཔེ་ཆ་ཞིག་ཆ་ཚང་བར་ཡིག་སྒྱུར་གྲུབ་པ་དང་། ཏར་ཝིན་གྱིས་ཀྱང་བརྩམས་ཆོས་ཕལ་
མོ་ཆེ་ཚུལ་དེ་ལྟ་བུས་བརྩམས་ཤིང་། མེ་ལེར་གྱི《བསམ་གཞིག་ནན་པོ》ཞེས་པའི་དཔེ་ཆའང་
དེ་ལྟར་བརྩམས་པའོ། །
ཧྥ་རན་སིའི་ཁྲིམས་རྩོད་པ་ཆེ་མོ་ཏ་གོ་སེལ་ནི་དུས་ཚོད་ཀྱི་རྒྱུན་ཕྲ་མོ་ཙམ་ཡང་བཀོལ་
བར་མཁས་པ་སྟེ། ཞལ་ལག་མཆོད་པ་དང་། ངལ་གསོའི་ཁོམ་པའི་ནང་དུའང་གྲགས་རྩོམ་
བརྩམས། ཨོ་ལེ་ཧྥིར་པུ་ལི་ཐས་ཀྱང་ལེགས་འགྲུབ་ཀྱི་རྩ་བ་དུས་ཚོད་ཡིན་པར་ཞལ་འཆེས།
དེ་ཡང་མགར་བའི་ལས་སུ་འཇུག་སྐབས་དུས་ཚོད་དམ་འཛིན་བྱས་པས་གནའ་དེང་གི་ཡིག་
རིགས་བཅོ་བརྒྱད་དང་། ཡོ་རོབ་ཀྱི་ཡུལ་སྐད་ཉི་ཤུ་རྩ་གཉིས་མཁྱེན་པར་གྱུར་ཏོ། །
ན་གཞོན་ཚོར་དྲན་སྐུལ་བྱ་རྒྱུར། དུས་ཚོད་ཀྱི་རྒྱུན་རེ་རེ་བཞིན་འདས་འགྲོ་བ་ནི་ཨོག་
སེ་ཧྥོར་ཐ་སློབ་གླིང་གི་བསམ་བློ་ཕབ་ལེན་གྱི་འོད་སྡེར་དུ་ཟིན་བྲིས་འདེབས་པའི་ཚུལ་དང་
འདྲ། དེ་ནི་འཚོ་བའི་གྲུབ་ཆའི་ཆ་ཤས་དང་། ཚེ་སྲོག་གི་སྙིང་པོ་སྟེ། ཤོར་ཟིན་པའི་ལང་ཚོ་
སླར་རྙེད་ཐབས་མེད་པ་ལྟར་རོ། །ཟིན་པ་མེད་པའི་དུས་ཀྱི་ཉག་མ་སྐད་ཅིག་སྐད་ཅིག་གིས་
འདས་འགྲོ་བས་ངེས་པར་དུ་དམ་འཛིན་བྱོས།
བྱ་བ་གང་ཞིག་བསྒྲུབ་པར་གེགས་བར་མང་བས་བསམ་ཡུལ་ལས་འདས་པའི་དཀའ་
ངལ་ལ་འཕྲད་སྲིད་མོད། རྩོལ་བ་ཅན་གྱི་ངོར་ལེགས་འགྲུབ་ཀྱི་རྩ་བར་ཟད། ཨེ་མིར་སིན་
གྱིས་མ་ཡིག་སུག་བྲིས་ཐེངས་གསུམ་གནང་བས《ལྟད་མོ་བ》བརྩམས་གྲུབ་པ་དང་། ནེའུ་ཐིན་
གྱིས་མ་ཡིག་ལ་སྔ་གཞུག་ཏུ་བཟོ་བཅོས་ཐེངས་བཅུ་གསུམ་གནང་སྟེ《ལོ་རབས་ཀྱི་རེའུ་མིག》
བརྩམས་གྲུབ་པ། ཤོམ་གྱིས་ཉིན་ལྟར་ཆུ་ཚོད་བཅུ་གསུམ་གྱི་ཁོམ་པ་སྤྱད་པས《དབྱིན་ཇིའི་
ལོ་རྒྱུས》ཡོངས་སུ་བརྩམས་གྲུབ་པ་ལྟ་བུ་བརྗོད་ཀྱིས་མི་ལང་ངོ་། ། མོན་ཐེ་སེ་ཁུལ་ནས་ཁོའི་
གྲོགས་པོ་ཞིག་ལ"ཁྱོད་ཀྱིས་ཆུ་ཚོད་ཁ་ཤས་ཀྱི་ཁོམ་པ་སྤྱད་དེ་ངའི་བརྩམས་ཆོས་བཀླག་ཚར་
མོད། དེས་བདག་གི་དུས་ཚོད་མང་པོ་ཆུད་འཛའ་ཞིང་། མགོ་སྐྲའང་དཀར་པོར་གྱུར་པའོ"
ཞེས་གསུངས་སོ། །
ངལ་དུབ་ལ་མི་སྐྲག་པའི་སྐྱེས་བུ།
ཧར་ཧྥེ་ནི་ངལ་དུབ་ལ་མི་སྐྲག་པའི་སྐྱེས་བུ་ཞིག་གོ ། ཁོང་གིས་ཁྲག་འཁོར་སྐྱོད་ཀྱི་ལྟ་
བ་ཡོངས་བསྒྲགས་མ་བྱས་པའི་ཡར་སྔོན་གྱི་མི་ལོ་བརྒྱད་རིང་ཞིབ་འཇུག་ནན་མོ་དང་། ཚོད་
ལྟ་གང་མང་བརྒྱུད་ལེགས་འགྲུབ་བྱས་ཏེ་གཏན་ཚིགས་ཡང་དག་ཐོག་ནས་ཁྱབ་བསྒྲགས་
གནང་ཞིང་། ཚིག་སྦྱོར་བདེ་ལ། གཏན་ཚིགས་ཀྱིས་ཕྱུག་པའི་དེབ་ཆུང་ཞིག་ཀྱང་དཔར། ཡིན་
ཡང་ཕལ་མོ་ཆེས་ཁྲེལ་དགོད་དང་བཅས་གང་ཉིད་ནི་སྨྱོན་པ་རེད་ཅེས་འཕྱ་སྨོད་བྱས། ལྡོག་
སྟེ་གང་དེས་རིག་པའི་ལམ་ནས་རང་ལྟ་ཨུ་ཚུགས་བྱས་ཀྱང་ལྟ་ལོག་པ་ཞེས་ངལ་དུབ་བགྲང་
གིས་མི་ལང་པ་མྱངས་པ་སྟེ། ཐ་ན་གང་ཉིད་ཀྱི་སློབ་མ་ཡང་ཁ་བྲལ་ཏེ་གྲོགས་མེད་ཁེར་རྐྱང་
དུ་ལུས་པ་ལྟ་བུའོ། །ཅི་ལྟར་ཡང་ཡུན་རིང་གི་རྒྱུན་འཁྱོངས་ལས་མཐར་གཞི་ནས་བསམ་བློ་
སྨྲ་བ་ཁ་ཅིག་གི་དོ་ཁུར་བྱ་ཡུལ་དུ་གྱུར་ཅིང་། མི་ལོ་ཉི་ཤུ་རྩ་ལྔ་འགོར་བའི་རྗེས་གང་ཉིད་ཀྱི་
རིགས་ལམ་ལ་ཚན་རིག་གི་དྲང་བདེན་ཞེས་པའི་གདགས་གཞི་གསོལ་ལོ། །
ཅེན་ནར་གྱི་འབྲུམ་ནད་སྔོན་འགོག་གི་ཞིབ་འཇུག་འབྲས་བུར་གེགས་བར་ཕྲད་པའི་
ངལ་དུབ་ནི་ཕལ་མོ་ཆེའི་བསམ་ཡུལ་ལས་འདས་པ་ཞིག་གོ །དེ་ཡང་གང་དེས་གྲོང་ཚོའི་བུད་
མེད་ཀྱིས་བཤད་མྱོང་བའི་སྐད་ཆ་སྟེ། ཤུ་ནད་ཕོག་པའི་མིར་སླར་འབྲུམ་ནད་མི་ཕོག་ཅེས་
པ་ཞིབ་འཇུག་གི་གཞིར་བྱས། དེ་ལྟར་ཤུ་ནད་ལ་བརྟེན་ཏེ་འབྲུམ་ནད་སྔོན་འགོག་གི་ཚོད་
ལྟ་གནང་རྒྱུ་ཞལ་འཆེས། སློབ་གཉེར་གནང་སྐབས་བརྗོད་གཞི་འདི་ཕལ་མོ་ཆེར་བགྲོ་གླེང་
གི་ཚུལ་དུ་གསུངས་མྱོང་མོད། ཐམས་ཅད་ཀྱིས་འཕྱ་སྨོད་དང་བཅས་ཞིབ་འཇུག་རིགས་འདི་
གཉེར་ཚེ་ནམ་ཞིག་སློབ་གླིང་ནས་ཕྱིར་སྐྲོད་དོ་ཞེས་འཇིགས་སྐུལ་བྱས།
ཐེངས་ཤིག་དགོངས་འཆར་འདི་འཇོན་ཧུན་ཐེར་ཞུས་པར་དེས"བསྒྲུབ་བསམ་པ་ཙམ་
མིན་པར་ལག་ལེན་བྱ་དགོས་ཏེ། རྩོལ་བར་བརྟེན་ཏེ་ཞིབ་འཇུག་ཚགས་ཚུད་པར་བྱོས"ཞེས་
གདམས་པས་དཔའ་སྤོབས་རྒྱས་པར་གྱུར། དེ་ལྟར་བསམ་གཞིག་ནན་མོས་བརྟག་དཔྱད་ཀྱི་
འགོ་བརྩམས་པ་སྟེ། གྲོང་ཚོར་ཕེབས་ཏེ་ཡུལ་དངོས་ཀྱི་རྒྱུ་ཆར་བརྟག་དཔྱད་དང་། ཚོད་ལྟ་
བརྒྱུད་མི་ལོ་ཉི་ཤུའི་རིང་བྱ་བའི་རྒྱུན་བསྲིངས། ཐ་ན་རང་གི་ཕྲུ་གུ་ལའང་སྔོན་འགོག་ཁབ་
ཐེངས་གསུམ་རེ་བརྒྱབ་མྱོང་། ཡང་ཤོག་གྲངས་བདུན་ཅུ་ཅན་གྱི་དཔེ་ཆ་ཞིག་ཀྱང་བརྩམས།
དེའི་ནང"ནད་པ་ཉི་ཤུ་རྩ་གསུམ་ལ་སྔོན་འགོག་བྱས་པ་ལེགས་འགྲུབ་བྱུང་ཞིང་། དེ་དག་ལ་
ནམ་ཡང་འབྲུམ་ནད་ཕོག་མེད"ཅེས་གསལ། སྤྱི་ལོ1798ལོར། དཔྱད་རྩོམ་པར་སྐྲུན་བྱས།
སྔོན་འགོག་རིགས་འདི་ཕལ་མོ་ཆེས་དང་ལེན་བྱས་མེད་ཅིང་། རིམ་བཞིན་སྡང་
སེམས་གྱི་ཡུལ་དུ་འཛིན། ལོན་ཏོན་གྱི་རིག་གཞུང་ལས་ཁུངས་སུ་སྔོན་འགོག་གི་བརྒྱུད་
རིམ་དང་། བྱེད་ནུས་ལ་གསལ་ཁ་བསྒྲོན་མོད། གསོ་རིག་གཞུང་གི་ཆེད་མཁས་པས་དང་ལེན་
མ་བྱས། ཟླ་ངོ་གསུམ་འདས་པའི་རྗེས་སླར་ཕ་ཡུལ་དུ་ཕེབས། གྲོང་མི་ཕལ་མོ་ཆེའི་ཟུར་ཟ་
དང་ངན་དམོད་ཀྱི་ངལ་དུབ་ཚད་མེད་མྱངས། ཁ་ཅིག་གིས"ནད་དུག་ཅན་གྱི་བ་མོའི་འོ་མ་
མིའི་ལུས་ཐོག་ཏུ་བརྒྱབ་ན་དུད་འགྲོར་འགྱུར་བ་དང་། མགོ་ལ་རྭ་ཅོའང་སྐྱེའོ"ཞེས་དམོད་
ཚིག་འཕངས་ཤིང་། སྔོན་འགོག་དང་ལེན་བྱས་པའི་གྲོང་མི་ཚོར་ཡང་འཇིགས་སྐུལ་ཚད་མེད་
བྱས་པ་སོགས་བྱ་དཀའ་བྱེད་གཏད་ཀྱི་གནས་བཟོད་མ་བདེ་བ་བཟོས།
དུས་ཕྱིས་སྐུ་དྲག་ཁ་ཅིག་གི་ཕྲུ་གུར་སྔོན་འགོག་གི་ཁབ་རྒྱག་རྒྱུ་དང་ལེན་བྱས་པས་
གྲོང་མི་ཕལ་མོ་ཆེའི་ལྟ་ཚུལ་ལ་འགྱུར་ལྡོག་བྱུང་ཞིང་། གསོ་རིག་གི་ལག་ལེན་ཉིན་རེ་བཞིན་
འཕེལ་རྒྱས་སོང་བ་དང་བསྟུན་ཐམས་ཅད་ཀྱི་ཁས་ལེན་ཡུལ་དུ་གྱུར། ཡིན་ཡང་འདི་པའི་
གསར་གཏོད་ཁེ་དབང་བརྐུ་འཕྲོག་གི་བྱ་ངན་རྩོམ་མཁན་ཡང་བྱུང་མྱོང་།
སྐུ་ཚེ་སྨད་དུ་དབྱིན་ཇིར་གནས་སྤོས་ཏེ་ཁྱིམ་གཞིས་བཙུགས་ཤིང་། ཕོན་ཏ་ཁྲི་གཅིག་གི
གསར་གཏོད་བྱ་དགའ་ཡང་ལོངས་སུ་སྤྱད། འདི་པའི་སྐུ་ཚེ་གང་གི་ཞིབ་འཇུག་འབྲས་བུ་སྟེ།
འབྲུམ་ནད་སྔོན་འགོག་གི་གསོ་རིག་རིགས་ལམ་ད་ལྟའི་བར་ཤེས་དཔལ་དར་བའི་རྒྱལ་ཁབ་
ཁག་ཏུ་དར་ཞིང་རྒྱས་པར་གྱུར་ཏོ། །
ལེགས་འགྲུབ་ནི་དམ་བཅའ་དང་སྙིང་སྟོབས་
བརྟན་པའི་སྐྱེས་བུར་དབང་།
ཆར་ལེ་སེ་པེའུ་ཡིས་དབང་རྩའི་མ་ལག་ལ་ཞིབ་འཇུག་གནང་སྐབས་ཀྱི་སྡུག་རུས་དང་། དམ་
བཅའ། སྙིང་སྟོབས་བཅས་ལ་ཐམས་ཅད་ཡིད་རངས་པར་གྱུར། གང་ཉིད་མ་བྱོན་པའི་ཡར་
སྔོན་དུ་དབང་རྩའི་མ་ལག་གི་ཞིབ་འཇུག་རྙོག་འཛིང་ཆེ་ཞིང་། ངོ་བོའི་སྒོ་ནས་འཕེལ་རྒྱས་ཀྱི་
རྣམ་པ་གྲུབ་མེད། སྤྱི་ལོ1821ལོ་ནས་ཞིབ་ཆ་དོད་པ་དང་། གནད་དུ་འཁེལ་བའི་ཚོད་ལྟ་རབ་
རིམ་བརྒྱུད་གཞི་ནས་ཞིབ་འཇུག་འབྲས་བུའི་ལྟ་བ་གླེང་འགོ་བརྩམས། སྤྱིར་དཔྱད་རྩོམ་གྱི་
བརྗོད་བྱར་དམའ་རིམ་སྐྱེ་དངོས་ནས་མཐོ་རིམ་སྲོག་ཆགས་བར་གྱི་ཞིབ་འཇུག་འདུས། ཚིག་
སྦྱོར་བདེ་ལ་ཕལ་སྐད་ལམ་ནས་ལྟ་བའི་རྡོག་ཁ་སྒྲིལ་བའོ། །དམིགས་བསལ་དུ་སྒལ་ཚིགས་
ཀྱི་རྐང་མར་ལས་གྲུབ་པའི་སྒལ་ཚིགས་དབང་རྩའི་བྱེད་ནུས་གཉིས་ཏེ། གཅིག་ནི་རིག་ཤེས་
དབང་རྩའི་རྩ་བ་ནས་མཆེད་པ་དང་། ཅིག་ཤོས་ནི་དབང་ཤེས་དབང་རྩ་གཞན་གྱི་རྩ་བ་ནས་
མཆེད་པ་བཀར་ཡོད།
ཞིབ་འཇུག་འདིར་མི་ལོ་བཞི་བཅུའི་ཡུན་ཚད་སྤྱད། སྤྱི་ལ1840ལོར། དཔྱད་རྩོམ་གྱི་བུ་
ཡིག་ཅིག་གོང་མའི་རིག་གཞུང་ལྷན་ཚོགས་སུ་ཕུལ། ཡིན་ཡང་ཕལ་མོ་ཆེའི་ཁྲེལ་དགོད་དང་། འཕྱ་
བའི་ཡུལ་དུ་གྱུར་ཏེ་ཞིབ་འཇུག་གི་བདེན་གྲུབ་རང་བཞིན་ལ་དོ་སྣང་མ་བྱས་པས་སློབ་མའི་
ཚོགས་ཀྱང་ཁ་བྲལ། མཐར་གྲོགས་མེད་ཁེར་རྐྱང་དུ་ལུས། སླར་ཡང་གཉའ་མ་ཞུམ་པར་མྱོང་
བ་ཕུན་སུམ་ཚོགས་པོས་ཞིབ་འཇུག་དང་། ཚོད་ལྟ་གནང་བས་ལེགས་འགྲུབ་བྱུང་། ཕ་རོལ་
པོའི་བཀུར་གཟོའི་ཡུལ་དུའང་གྱུར།
དམ་བཅའ་དང་། སྙིང་སྟོབས་བརྟན་པའི་ཞིབ་འཇུག་པ་གཞན་ཞིག་ནི་སྨན་པའི་རྒྱལ་པོ་
མར་ཤའུ་ཧོ་རེ་ཞུ་བ་དེའོ། །གང་དེས་སྐུ་ཚེ་གང་པོར་ནམ་ཡང་ལྟ་ཞིབ་ཞིབ་ཚགས་དང་། གནད་
དུ་འཁེལ་བའི་སྒོ་ནས་ཞིབ་འཇུག་གི་བྱ་བ་གཉེར། སྤྱིར་དབང་རྩའི་མ་ལག་གི་སྐྱེ་མཆེད་རིག་
པ་གསར་རྙེད་བྱུང་བ་དེས་གང་ཉིད་ཀྱི་མཚན་བྱང་ཚན་རིག་ལོ་རྒྱུས་ཀྱི་ལེའུར་འཁོད། གསར་
རྙེད་རིགས་འདིའི་བརྒྱུད་རིམ་རྙོག་འཛིང་ཅན་དང་། ཀྱག་ཀྱོག་ལས་མ་འདས་པ་སྟེ། སྲོག་
ཆགས་དུང་གི་གློ་བའི་འཁོར་སྐྱོད་གྲུབ་ཆར་ཞིབ་འཇུག་བྱེད་སྐབས་དུང་གི་ཀླད་པ་བཏོན་
ཅིང་མཇུག་མ་གཏུབ། དེ་ནས་སྐོགས་ཤུན་བསལ་རུང་། ད་དུང་རང་འགུལ་ངང་འགུལ་སྐྱོད་
བྱེད་པའི་སྣང་ཚུལ་དེས་རྟོགས་པ་སད། དེའི་ངོ་བོ་རྟོགས་ཕྱིར་ཞིབ་འཇུག་གནང་བའི་དཔྱད་
རྩོམ་གོང་མ་ཚང་གི་རིག་གཞུང་ལྷན་ཚོགས་སུ་ཕུལ། ཡིན་ཡང་དང་ལེན་མ་བྱས། མཐར་མི་
ལོ་བཅུ་བདུན་གྱི་རྗེས་སུ་གསར་རྙེད་འདིར་རྒྱལ་ཁབ་ཕྱི་ནང་གི་ཚན་རིག་པའི་ཁས་ལེན་
གཞི་ནས་ཐོབ།
ཝེ་ལེམ་ཧེར་ཆིའི་སྐུ་ཚེ་གང་པོའི་ཞིབ་འཇུག་གི་བརྒྱུད་རིམ་ལས་གང་ཉིད་ནི་བློ་བརྟན་
འགྱུར་མེད་དང་། དམ་བཅའ་བརྟན་པའི་སྐྱེས་བུ་ཞིག་ཡིན་པ་ར་འཕྲོད་ཐུབ། འདི་པ་སྐུ་ན་
ཕྲ་དུས་ཨོག་ལེན་གྱི་རོལ་ཆ་དཀྲོལ་རྒྱུར་མཉེས་ཤིང་། ཁོམ་པ་ཡོད་ཚད་དུ་དཔེ་ཀློག་བྱ། ཕྱིས་
སུ་མཆོད་ཁང་གི་རོལ་ཆ་དཀྲོལ་མཁན་དུ་གྱུར། ཡང་སྒྱུ་རྩལ་པ་འཁྱམ་པོའི་འཚོ་བ་ཡང་རོལ།
དེ་ནས་རྩོམ་རིག་གསར་རྩོམ་ལ་མོས་པ་འཁྲུངས་ཤིང་། རྒྱང་ཤེལ་གྱི་ངོ་མཚར་ལ་ཡིད་དབང་
ཕྲོགས་ཏེ་ཞིབ་འཇུག་གནང་རྒྱུའི་འདུན་པ་འགོག་མེད་དུ་འཁྲུངས།
མཐར་དམ་བཅའ་བརྟན་པོ་དང་། བློ་བརྟན་འགྱུར་མེད་ཀྱི་འབད་འབུངས་ལས་དབྱིན་
ཁྲེ་ལྔ་ལས་མཐོ་བའི་རྒྱང་ཤེལ་གསར་གཏོད་གནང་ཞིང་། སྐར་མ་སྤེན་པའི་གོ་ལའི་ཆགས་
དབྱིབས་མཐོང་དུས་སྤོབས་པ་བླ་ལྷག་ཏུ་སྐྱེས་མྱོང་བར་སྐད། དེས་ཀྱང་ཐུགས་བློ་མ་ཚིམས་
པར་སླར་དབྱིན་ཁྲེ་ཉི་ཤུ་ཡོད་པའི་ལྡོག་འཕྲོའི་མེ་ལོང་ཉི་ཤུ་གསར་གཏོད་ཀྱང་གནང་། མཐར་
གོང་མའི་རིག་གཞུང་ལྷན་ཚོགས་སུ་ཕུལ་བའི་ཞིབ་འཇུག་འབྲས་བུར་འཇོར་རྗེ་གདུང་
རབས་གསུམ་པས་མཚན་སྙན་གྱི་གསོལ་རས་བསྩལ།
སྡུག་རུས་དང༌། རྩོལ་བ། གོ་སྐབས་ནི་
ལེགས་འགྲུབ་ཀྱི་རྐྱེན་དུ་འགྱུར།
དབྱིན་ཇིའི་ས་གཤིས་རིག་པའི་ཤིང་རྟའི་སྲོལ་འབྱེད་ཀྱི་ཕ་མེས་ཝེ་ལེམ་སི་རྨི་སེའི་
མཚན་སྙན་དེ་འདྲ་མི་ཆེ་རུང་། གང་དེའི་མཛད་འཕྲིན་གྱི་སློབ་གསོའི་རང་བཞིན་ཟབ་པ་
སྟེ། དེ་ཡང་སྡུག་རུས་དང་། རྩོལ་བ་ཆེན་པོས་གོ་སྐབས་ཀྱི་གླགས་དང་བསྟུན་མཁས་ན་གྲུབ་
འབྲས་འཐོབ་སྲིད་པའི་གནས་ལུགས་དེ་བསྟན་ཡོད།
འདི་པ་སྤྱི་ལོ1769ལོར། ཞིང་པའི་ཁྱིམ་དུ་འཁྲུངས། སྐུ་ན་ཕྲ་དུས་ཡབ་དགོངས་པ་
རྫོགས། གྲོང་ཚོའི་སློབ་གྲྭར་སློབ་གཉེར་གནང་། ཡུམ་ཡང་ཁྱོ་ག་གསར་པ་ཞིག་དང་གཉེན་
བསྒྲིགས་པས་ཁུ་བོའི་གསོ་སྐྱོང་འོག་ནར་སོན། དབྱིབས་རྩིས་དང་། ཚད་འཇལ་རིག་པའི་
རྨང་གཞིའི་ཤེས་བྱར་སྦྱངས་པ་མཛད། ཚོར་བ་སྐྱེན་པའི་རང་གཤིས་ལྡན་ཞིང་། བྱ་དངོས་ཀྱི་
ལྟ་ཞིབ་ནུས་པའང་ལེགས།
ཕྱིས་སུ་རང་སྟོབས་ཀྱིས་རི་མོ་འབྲི་བ་དང་། ཚད་འཇལ་ཐད་སྦྱོང་བརྡར་ཡང་ཡང་
གནང་བས་མི་འགོར་བར་དེ་འབྲེལ་གྱི་ཤེས་བྱ་དང་། ལག་རྩལ་ཁོང་དུ་ཆུད་ཅིང་། ས་གཤིས་
ཚད་འཇལ་པ་ཞིག་གི་ཕྱག་རོགས་སུའང་གྱུར། བརྒྱུད་རིམ་དེར་འདམ་བག་དང་། གཏེར་རྡོ།
བྲག་རྡོ་སོགས་ལ་ཞིབ་འཇུག་གནང་།ཁོང་གི་མྱོང་བ་ཕུན་སུམ་ཚོགས་པའི་དབང་གིས་དགུང་
ལོ་ཉི་ཤུ་རྩ་གསུམ་ལ་སོན་དུས་ས་རྒྱུའི་བང་རིམ་གྱི་འདྲ་དབྱིབས་ཀྱང་བཟོས།
དོན་དངོས་ཀྱི་འཚོ་བའི་ཁྲོད་ནས་ཆུ་ཤུགས་འགུལ་སྐྱོད་དང་། སའི་ཆགས་དབྱིབས་ཀྱི་
ཆོས་ཉིད་ལ་ཞིབ་འཇུག་གནང་ཞིང་། གྲུབ་འབྲས་ཀྱང་ལེགས་པོ་ཐོབ། མི་འགོར་བར་དབྱིན་
ཇིའི་གཙང་པོའི་རྒྱུག་ཤུགས་ཀྱི་སྣང་ཚུལ་ཞིབ་ལོན་དུ་མངགས། ཕྱག་རོགས་ཚོ་དང་ལྷན་
ཅིག་གཙང་པོའི་རྒྱུག་ཤུགས་དང་། རི་བོའི་ཆགས་དབྱིབས་སོགས་ལ་ཞིབ་འཇུག་དང་། མྱོང་
བ་ཕུན་སུམ་ཚོགས་པོས་རྒྱུད་ལ་ཤེས་བྱ་མཐའ་ཡས་པ་གསོག་འཇོག་གནང་།
ཕྱིས་སུ་འདི་པར"ས་རྒྱུའི་བང་རིམ་མཁས་ཅན་སི་རྨི་སེ"ཞེས་སུ་འབོད། ཅི་ལྟར་ཡང་རང་
རྩོལ་དཔྱིས་ཕྱིན་པས་ཞིབ་འཇུག་ཚགས་ཚུད་པ་གནང་བས་ཆེད་ལས་པའི་བྱང་ཚད་དུ་སོན་ཅིང་།
ས་རྒྱུའི་བང་རིམ་གྱི་ཕྱིའི་ཆགས་དབྱིབས་ལ་རིགས་བསྒྲེས་ས་རྒྱུའི་ནང་ངོས་ཀྱི་ཆགས་དབྱིབས་ཇི་
ཡིན་ཐོགས་མེད་དུ་མཁྱེན་པའི་ཤེས་རབ་འཛོམས། སྙན་གྲགས་ཀྱང་ས་ཁྱབ་རྡོ་ཁྱབ་ཏུ་གྱུར།
ཐེངས་ཤིག་ས་གཤིས་མཁས་ཅན་ས་རྨེའུ་རི་ཆར་སོན་གྱིས་འདི་པས་བསྡུ་ཉར་གནང་
བའི་འགྱུར་རྡོར་གཟིགས་དུས་གསལ་འདེབས་ཀྱི་ལུང་རིགས་དང་། མཁྱེན་པ་ཟབ་མོར་
ཐུགས་ཡོངས་སུ་མགུ་ཞིང་། གང་དེའི་མཁྱེན་བརྩེ་ནུས་གསུམ་ལ་མོས་པའི་དད་ལྡན་པར་
གྱུར། སྤྱིར་རྩི་ཤིང་གི་ཤུན་ལྤགས་དང་། སྲོག་ཆགས་ཀྱི་སྐོགས་ཤུན་མཐོང་བ་ཙམ་གྱིས་དེ་དག་
གནས་གང་ཞིག་ཏུ་སྐྱེ་འཚར་དང་། འཚོ་གནས་བྱེད་མིན་དཔོག་ནུས་པ་སོགས་ས་རྒྱུའི་བང་
རིམ་གྲུབ་ཚུལ་གྱི་ཆོས་ཉིད་མངོན་སུམ་དུ་རྟོགས་ནུས། དུས་ཕྱིས་ཡུལ་གྲུ་གང་སར་ཕེབས་ཏེ་
ས་རྒྱུའི་བང་རིམ་གྱི་ཆགས་དབྱིབས་ལ་ཞིབ་འཇུག་དཔྱིས་ཕྱིན་པར་གནང་།
ལོ་ངོ་མང་པོ་འགོར་བའི་རྗེས་དབྱིན་ཇི་དང་། ཨེར་ལན་གྱི་ས་ཕྱོགས་གང་སའི་ས་རྒྱུའི་བང་
རིམ་གྱི་ཆགས་དབྱིབས་ལ་ཞིབ་འཇུག་མཐའ་གཅིག་ཏུ་སྣང་།དེའི་བརྒྱུད་རིམ་ཁྲོད་དཔྱད་རྩོམ་གོང་
ཕུལ་ཞུས་ཏེ་སླད་ཞིབ་འཇུག་གི་འབྲས་བུ་འདི་ཉིད་རིགས་ཚན་གསར་པ་ཞིག་ཏུ་རང་རྐྱ་འཕེར་
རྒྱུའི་ཐུགས་རེ་ཡང་བཅངས། ཞིབ་འཇུག་གི་རྒྱུན་མ་ཆད་པ་བསྲིངས་ཤིང་། ས་རྒྱུའི་འདྲ་དབྱིབས་
མུ་མཐུད་བསྡུ་ཉར་གནང༌། ཁོམ་པ་ཡོད་ཚད་དུ་རྙོག་འཛིང་ཅན་གྱི་ས་རྒྱུའི་བང་རིམ་གྱི་ཟིན་ཐོའི་
འདྲ་དབྱིབས་སྡུར་ཚད་ལྡན་པའི་སྒོ་ནས་རི་མོར་བྲིས་པ་དང་།ཚོན་རྩིའི་བརྡ་རྟགས་ཀྱང་ཕབ།
སྤྱིར་དབྱིན་ཇིའི་སའི་ཆགས་དབྱིབས་རྙོག་འཛིང་ཆེ་བས་ས་རྒྱུའི་བང་རིམ་གྲུབ་ཚུལ་
གྱི་ས་བཀྲ་ཞིག་སྤྱི་ལོ1841ལོར་གཞི་ནས་པར་སྐྲུན་ཐུབ་ཙམ་བྱུང་། དེས་གང་ཉིད་ཀྱི་མི་ལོ་ཉི་
ཤུའི་རང་རྩོལ་དཔྱིས་ཕྱིན་པའི་འབྲས་བུ་མཚོན་ཐུབ། ལྷག་པར་དུ་ཞིབ་འཇུག་ལེགས་འགྲུབ་
ཕྱིར་ཁྱིམ་ཆས་ཀྱང་བཙོངས་ཏེ་དབྱིན་ཇིའི་ཡུལ་གྲུ་གང་སར་ས་རྒྱུའི་བང་རིམ་གྲུབ་ཆར་རྟོག་
ཞིབ་ཏུ་ཕེབས། སྤྱི་ལོ1839ལོའི་ཟླ8པར་དབྱིན་ཇིའི་རིག་གཞུང་ལྷན་ཚོགས་ཀྱི་ཚོགས་འདུར་
བཞུགས་རྒྱུའི་ཕེབས་ལམ་དུ་དགོངས་པ་རྫོགས།
དབྱིན་ཇིའི་ས་གཤིས་ཀྱི་ས་བཀྲ་ཐོག་མའི་དགེ་མཚན་བརྗོད་རྒྱུར་སྨྲ་ལྕེ་ངལ་བའི་རྒྱུ་
ལས་མ་འདས། འདི་ནི་རྩོལ་བའི་རང་བཞིན་ཅན་གྱི་ཚན་རིག་པ་གང་དེའི་རྨད་བྱུང་མཛད་
འཕྲིན་དུ་འཁུམས། དེ་ལ་རྩོམ་རིག་པ་ཞིག་གིས"ས་བཀྲ་འདིའི་མཚོན་དོན་ཤིན་ཏུ་ཟབ་པ་སྟེ།
སྤྱིའི་གྲུབ་ཆའི་བཀོད་སྒྲིག་ཡང་དག་པས་སོ། ། མདོར་ན། འདི་ནི་དབྱིན་ཇིའི་ས་བཀྲ་ཐམས་
ཅད་ཀྱི་ཕྱི་མོར་གྱུར་ཅིང་། འཛམ་གླིང་ས་གཤིས་ས་བཀྲའི་ཕྱི་མོར་ཡང་གྱུར་ཡོད། ས་གཤིས་
རིག་གཞུང་ལྷན་ཚོགས་སུ་མཆིས་པའི་གང་དེའི་ཡིག་ཚགས་རྙིང་བར་གྱུར་ཅིང་། ཚོན་
མདངས་ཀྱང་ཡོངས་སུ་ཉམས་མོད། ཡིག་ཚགས་ཀུན་ལས་ལྷག་པའོ"ཞེས་བསྟོད་བྱའི་ཡུལ་
དུ་བཏེགས་སོ། ། སྤྱི་ལོ1831ལོར། ལོན་ཏོན་ས་གཤིས་རིག་གཞུང་ལྷན་ཚོགས་ནས་ཨོ་ལ་སེ་
ཐོན་གྱི་གཟེངས་རྟགས ༠བསྩལ་ཅིང་། དབྱིན་ཇིའི་ས་གཤིས་རིག་པའི་གསར་རྟོགས་པ་མིང་
གྲགས་ཅན་གྱི་ཆོ་ལོ་ཡང་གནང་།
ཚོར་བ་སྐྱེན་པའི་ལྟ་ཞིབ་ནུས་པ།
རྩོམ་རིག་དང་། ཚན་རིག་ལ་ལྷག་བསམ་དག་པའི་ཤུ་མི་ལར་ནི་ཚོར་བ་སྐྱེན་པའི་ལྟ་
ཞིབ་པ་ཞིག་གོ ། འདི་པའི་རང་རྣམ《བདག་གི་སློབ་གྲྭ་དང་སློབ་གཙོ་རྣམ་པ》ཡི་ནང་དོན་
ཟབ་ཅིང་། སློབ་གསོའི་ནུས་པའང་ཟབ་མོ་ལྡན། དེའི་ནང་སྤྱི་ཚོགས་ཀྱི་ཐོབ་དང་གོ་ས་དམན་
པའི་སྐྱེས་བུ་ཞིག་སྐྱེས་བུ་དམ་པར་ཇི་ལྟར་གྱུར་པའི་བྱུང་བ་བསྟན་པ་ལགས། བྱུང་རིམ་ཕལ་
མོ་ཆེ་ལས་བདག་ཉིད་བསྐྱབས་པ་དང་། རང་བཀུར་གྱི་བསམ་པ། རང་རྐྱ་འཕེར་བའི་ནུས་པ་
བཅས་ཀྱང་གསལ་སྟོན་བྱས་ཡོད།
འདི་པ་སྐུ་ན་ཕྲ་བའི་དུས་ཡབ་དགོངས་པ་རྫོགས། ཡུམ་གྱིས་སྐུ་ངལ་ཁྱད་དུ་བསད་དེ་
ནར་སོན། སློབ་གཉེར་གྱི་སྐལ་བ་ཐོབ་མེད་ཀྱང་། བསྟེན་བྱའི་ཡུལ་དུ་གྱུར་པ་ཐམས་ཅད་
སློབ་དཔོན་དུ་བསྟེན་པས་ཤེས་བྱ་ཕུན་སུམ་ཚོགས་པོ་ཐོབ། ནམ་རྒྱུན་པར་ཡང་མེས་ཀྱི་
མཚོ་ཇག་གི་ཐོ་ལུམ་བསྣམས་ཏེ་མཚོ་ངོགས་ཀྱི་བྲག་རྡོ་སྣ་ཚོགས་ཀྱི་འདྲ་དབྱིབས་བསྡུ་ཉར་
གནང་། མཚམས་རེར་ནགས་ཚལ་ཁྲོད་དུ་ཕེབས་རྒྱུ་མཉེས་པས་ས་གཤིས་སྣང་ཚུལ་ལ་མོས་
པ་འཁྲུངས། སྐུ་ན་ཆེར་སོན་དུས་ཐུགས་འདོད་ལྟར་རྡོ་བཟོ་བའི་གླ་པ་གནང་། བརྒྱུད་རིམ་
དེར་ཤེས་བྱ་མང་པོ་ཐུགས་སུ་ཆུད་ཅིང་། རྡོ་རྒྱུའི་ཚོན་མདངས་ཡ་མཚན་ཅན་ལའང་མོས་
པ་འཁྲུངས། དེ་བཞིན་ཡ་མཚན་ཅན་གྱི་སྐྱེ་དངོས་ཀྱི་ཤུན་ལྤགས་ཀྱིས་ཐུགས་སུ་མཚར་སྣང་
འཁྲུངས་ཤིང་། དེ་འབྲེལ་གྱི་ཤེས་བྱ་མང་པོའང་གསོག་འཇོག་གནང་། བརྩམས་ཆོས་ཕལ་མོ་
ཆེ་དུས་ཡུན་རིང་པོའི་རྩོལ་བ་ལས་གྲུབ་པ་ཤ་སྟག་གོ །
དབྱིན་ཇིའི་ས་གཤིས་རིག་པ་བ་འཇོན་པུ་རོན་ནི་རྡོ་བཟོ་བ་ཞིག་ཡིན། ཐོག་མར་རྡོ་
གཤགས་བཟོ་གྲྭར་གླ་པ་གནང་། དེ་ནས་རྫ་མཁན་དང་། ཨར་པོའི་བྱ་བའང་ལས། གང་དེས་
འགྱུར་རྡོ་དང་། ཉ་ལྕིབས་ཀྱི་སྐོགས་ཤུན་ལ་ཞིབ་འཇུག་དང་། འདྲ་དབྱིབས་མང་པོ་བསྡུ་ཉར་
གནང་བས་དབྱིན་ཇིའི་འགྱུར་རྡོ་དང་། ཉ་ལྕིབས་ཀྱི་སྐོགས་ཤུན་རིག་རྫས་བསྡུ་ཉར་མཁན་དུ་
གྱུར། ཡང་ཡུལ་ཕྱོགས་ངེས་མེད་འགྲིམས་སྐབས་སྟེས་དབང་གིས་གླང་ཆེན་དང་། བསེ་རུའི་
སྐོགས་ཤུན་ཡང་རྙེད། འདི་ནི་གང་ཉིད་ཀྱིས་དབྱིན་ཇིའི་དངོས་མང་བཤམས་སྟོན་ཁང་དུ་
འགྲེམས་སྟོན་གནང་བའི་རིག་དངོས་རྩ་ཆེན་གྱི་གྲས་སུ་ཐེ། སྐུ་ཚེ་སྨད་དུ་འགྱུར་རྡོ་དང་། འབུ་
སྲིན་གྱི་རིགས་ལ་ཞིབ་འཇུག་མཐའ་གཅིག་ཏུ་གནང་། སྤྱི་ལོ1859ལོར། དབྱིན་ཇིར་དགོངས་
པ་རྫོགས།
མན་པོའོ་བཟོ་མཁན་རོ་པེར་ཐེ་ཐིག་ཁ་ནི་ས་གཤིས་རིག་པ་བ་ཞིག་གོ ། འདི་པས་བག་
ཕྱེ་གཡོས་སྦྱོར་གྱི་ལམ་ནས་དབྱིན་ཇིའི་ས་གཤིས་ཀྱི་ཁྱད་རྟགས་དང་། སྣང་ཚུལ་ལ་གསལ་
འགྲེལ་བྱས་མྱོང་། ཐོབ་དང་གོ་ས་དམན་པའི་སྐྱེས་བུ་འདི་ནི་མན་པོའོ་བཟོ་མཁན་དཀྱུས་མ་
ཞིག་དང་། ས་གཤིས་རིག་པ་བ་ཞིག་ཡིན་ཁར། ཕུལ་དུ་བྱུང་བའི་སྐྱེ་དངོས་རིག་པ་བ་ཞིག་
ཀྱང་ངོ་།། ས་གཤིས་རིག་གཞུང་ལྷན་ཚོགས་ཀྱི་ལྷན་གཙོས"མན་པོའོ་བཟོ་མཁན་དེས་རྟོགས་
པའི་སྐྱེ་དངོས་རིག་པའི་ཤེས་བྱ་བདག་གིས་རྟོགས་པའི་ལྡབ་བཅུའོ"ཞེས་བསྔགས་པ་མཛད།
《དུས་ཚིགས་དཔྱད་གླེང》གི་རྩོམ་པ་པོ་ཞིག་གིས"གང་ཉིད་ནི་སུས་ཀྱང་བསྒྲུན་པར་
དཀའ་བའི་མིག་ལྟོས་འཕེར་སའི་སྐྱེས་བུ་ཞིག་གོ ། གང་དེའི་ཐོབ་དང་གོ་ས་ཇི་ལྟར་དམན་
རུང་། བློ་གྲོས་དང་། རྩོལ་བའི་སྙིང་སྟོབས་ཀྱིས་ཚན་རིག་པའི་མཚན་སྙན་ཐོབ། བྲག་རྡོའི་
གྲུབ་ཆའི་དབྱེ་བའང་འབྱུང་ཁམས་ཀྱི་ཆོས་ཉིད་དང་མཐུན་པར་རིགས་དགར་བའི་ཁྱད་ཆོས་
ལྡན་ཞིང་། བྲག་རྡོའི་བང་རིམ་དུ་གནས་པའི་འགྱུར་རྡོའི་རིགས་ལའང་དབྱེ་ཞིབ་མཐིལ་
ཕྱིན་པར་གནང་། ལྷག་པར་དུ་འཛམ་གླིང་གི་ས་གཤིས་ལོ་རྒྱུས་ཀྱི་ལེའུ་ཆེ་བ་གཉིས་ཀྱི་སྟོང་
ཆ་གསབ། གང་ཉིད་ནི་དུས་རབས་འདིའི་མིང་དོན་མཚུངས་པའི་ཞིབ་འཇུག་པ་གཅིག་པུ་
དེའོ"ཞེས་མཛད་འཕྲིན་གྱི་དགེ་མཚན་ཆར་ཆེ་བ་བརྗོད་དོ། །

ལེའུ་དྲུག་པ། བློ་གྲོས་དང་སྙིང་རུས།

སྒྱུ་རྩལ་གྱི་ཡང་རྩེར་སོན་སྙམ་ན། རྩོལ་བ་དཔྱིས་ཕྱིན་པའི་སྙིང་རུས་ལ་བརྟེན་
དགོས། རི་མོ་དང་། བརྐོས་རིས་ཀྱི་བྱ་གཞག་བསྒྲུབ་པར་ཐུན་མོང་མ་ཡིན་པའི་ཤེས་
རབ་འཛོམས་དགོས་པ་ལས་རྐྱེན་སྟེས་དབང་གི་ཆ་ཅི་ཡང་མི་ལྡན། སྤྱིར་སྒྱུ་རྩལ་པའི་
པིར་རྩེར་རྟོག་པ་ཐོལ་བྱུང་གི་གསར་རྩོམ་གྱི་ཚོར་བའི་རྐྱེན་སྟེས་དབང་འཛོམས་རུང་།
དེ་ནི་ཡུན་རིང་གི་རང་རྩོལ་དཔྱིས་ཕྱིན་པའི་འབྲས་བུར་འདོད།
འཇོན་རེའུ་ནེས་སྙིང་རུས་ཀྱི་བྱེད་ནུས་ལ་ཡིད་རྟོན་པའོ། ། འདི་པས་སྒྱུ་རྩལ
པ་ཕུལ་བྱུང་ཅན་ནི"གསར་རྩོམ་གྱི་ཚོར་བ་དང་། མྱོང་དཔྱད་ཀྱི་མཉམ་སྒྲོག་ལས་གྲུབ་པ་
ཡིན་མོད། རྩ་བ་རྩོམ་པ་པོའི་སྙིང་རུས་ཞུམ་པ་མེད་པའི་རྩོལ་བ་ལས་འཐོབ་དགོས”ཞེས་
གསུངས་ཤིང་། ཡང་འཕྲིན་ཡིག་ཅིག་ཏུ"སྐྱེས་བུ་གང་ཞིག་གིས་རི་མོ་གང་ཞིག་བྲིས་
རུང༌། ཞོགས་པ་ནས་དགོང་མོའི་བར་བསམ་གཞིག་ནན་མོས་ཇི་ལྟར་འབྲི་མིན་གཏན་
འཁེལ་བྱ་དགོས་པ་ལྟར། སྒྱུ་རྩལ་གྱི་རིགས་གཞན་ཡང་དེ་ལས་མ་འདས"ཞེས་ཀྱང་
གསུངས། དེ་བཞིན་ཁ་ཅིག་ལ་གདམས་དོན་་སྒྱུ་རྩལ་པ་བྱ་འདོད་པའི་སྐྱེས་བུ་གང་ཞིག་
གིས་ངེས་པར་དུ་རང་ལ་འདོད་མོས་ཡོད་མེད་ཇི་ལྟར་ཡང་ཉིན་མཚན་བལྟོས་མེད་ཀྱིས་བྱ་
བ་བསྒྲུབ་དགོས། དེ་ལྟར་ན་སྒྱུ་རྩལ་གྱི་རིགས་འདི་ནི་ལས་སླ་མོ་ཞིག་མིན་པར་རྙོག་འཛིང་
ཅན་གྱི་བྱ་བ་ཞིག་ཡིན་པ་ཤེས་ཐུབ"ཅེས་ཀྱང་གསུངས། དེས་ན་སྒྱུ་རྩལ་གྱི་ཡང་རྩེར་སོན་
སྙམ་ན་ནམ་ཡང་སྙིང་རུས་ཆེན་པོའི་རྩོལ་བར་བརྟེན་དགོས་རྒྱུ་སྨོས་ཅི་དགོས་ཤིང་། སྒྱུ་
རྩལ་གྱི་ཐོག་མའི་བློ་སྦྱོང་མེད་ཚེ་རྩོལ་བ་ཇི་ལྟར་བསྐྱེད་རུང་། ངལ་བ་འབྲས་མེད་དུ་འགྱུར་
རྒྱུའང་སྨོས་ཅི་དགོས། བྱེ་བྲག་ཏུ་གསར་རྩོམ་གྱི་ཐོག་མའི་བློ་སྦྱོང་ཡང་སྐྱེས་བུ་རང་གི་
སྙིང་རུས་ལ་བརྟེན་ནས་སྒྱུ་རྩལ་གྱི་མྱོང་བ་ཐོབ་པ།
སྒྱུ་རྩལ་པ་ཁ་ཅིག་བདག་ཉིད་ཡར་ཐོན་གྱི་གོ་རིམ་ཁྲོད་འཁོས་ཀ་ཞན་པའམ། ཡང་ན་
གཞན་པའི་གེགས་བར་ལ་འཕྲད་སྲིད། ཁ་ལོ་ཐེ་ལོ་རེན་དང་། ཏིན་ཐོ་རེ་ཐོ་རྣམ་གཉིས་ལ་
ཆ་མཚོན་ན། གེགས་བར་གྱི་སྔུན་ན་སྙིང་རུས་ལ་བརྟེན་ནས་སྒྱུ་རྩལ་གྱི་མྱོང་བ་ཐོབ་ཅིང་།
མཐར་ལེགས་འགྲུབ་བྱུང་སྟེ་མཚན་སྙན་ཕྱོགས་སུ་ཁྱབ་བོ། །
དབྱིན་ཇིའི་སྒྱུ་རྩལ་པ་མིང་གྲགས་ཅན་ཕལ་མོ་ཆེ་ནི་ཕལ་པའི་ཁྱིམ་ནས་འཁྲུངས་པ་ཤ་
སྟག་སྟེ། ཁན་ཚི་པོ་རོན་དང་། པ་ཁོན་རྣམ་གཉིས་ཀྱི་ཡབ་ནི་འཚེམ་བཟོ་བ་དང་། པ་རེའི་ཡབ་
ནི་གྲུ་པ། ཨི་ནེ་ཁ་འཇོན་སེའི་ཡབ་ནི་ཤིང་བཟོ་བ། ལོ་རེན་སེའི་ཡབ་ནི་ཨར་ཁང་གི་སྦྱིན་
བདག གཞན་ཡང་རི་མོ་བ་ཁ་ཅིག་སྒྱུ་རྩལ་གྱི་མཁའ་དབུགས་སྟུག་པའི་ཁྱིམ་ནས་འཁྲུངས་
ཀྱང་ཐོབ་དང་གོ་ས་དམན་པ་སྟེ། ཧྥུ་ལེག་སེ་མན་གྱི་ཡབ་ནི་ཚོན་རྩི་བ་དང་། པེར་ཐའི་ཡབ་ནི་
བརྐོས་རིས་པ། ཏ་ཧྥི་ཁིར་ཁུ་སེའི་ཡབ་ནི་གསེར་བཟོ་བ། སེ་ཐམ་ཧྥོར་ཐ་དང་། རོ་པེར་ཐ་རྣམ་
གཉིས་ཀྱི་ཡབ་ནི་ལྗོངས་རྣམ་རི་མོ་བ་བཅས་སོ། །
གོང་སྨོས་ཀྱི་སྐྱེས་བུ་དེ་དག་ནི་རྐྱེན་སྟེས་དབང་དུ་ཕྲད་པ་དང་། རླུང་རྟ་རྒྱུག་པ་མིན་
པར་རང་གི་སྙིང་རུས་དང་། དཀའ་སྤྱད་ལ་བརྟེན་ནས་ལེགས་འགྲུབ་བྱུང་བ་ཤ་སྟག་གོ ། དེ་
དག་ལས་ཁ་ཅིག་འབྱོར་པ་དང་ལྡན་པར་གྱུར་མོད། ཕལ་མོ་ཆེ་ནམ་ཡང་འཁོས་ཀ་ཞན་པའི་
གནས་སུ་ལྷུང་ཡོད། དོན་དམ་དུ་རྒྱུ་ནོར་ཕྱིར་གསར་རྩོམ་བྱས་ཚེ་ནམ་ཡང་སྒྱུ་རྩལ་གྱི་ཡང་
རྩེར་སོན་མི་ཐུབ། དེའི་ཕྱིར་སྒྱུ་རྩལ་གྱི་སྤྲོ་སྣང་དང་། སྒྱུ་རྩལ་གྱི་མོས་པའི་ཕྱིར་འཇུག་དགོས།
སྤྱིར་ཁ་ཅིག་གིས་རང་གི་གསར་རྩོམ་གྱི་མོས་པའི་ཕྱིར་ལོངས་སྤྱོད་ཀྱི་དཔལ་དོར་བ་སྟེ། སི་
ཕེར་ཁ་ནོ་ལན་ཐ་ལྟར་སྒྱུ་རྩལ་པར་གྱུར་རྗེས་འབྱོར་བ་དང་ལྡན་པར་གྱུར་མོད། ལོངས་སྤྱོད་
ཀྱིས་སྒྱུ་རྩལ་གྱི་མོས་པ་བསླུ་བར་དོགས་ཏེ་སྔར་གྱི་འཁོས་ཀ་ཞན་པའི་འཚོ་བར་རོལ་ཏེ་སྒྱུ་
རྩལ་ལ་འཇུག་པ་ལྟ་བུའོ། ། གཞན་ཡང་རི་མོ་བ་ཞིག་གིས"ཇི་སྲིད་དུ་ལོངས་སྤྱོད་ཀྱི་དཔལ་
དང་ལྡན་གྱུར་ན།དེ་སྲིད་དུ་སྒྱུ་རྩལ་གྱི་འདོད་མོས་ཉམས་སྲིད"ཅེས་ཀྱང་གསུངས།
མར་ཁེའུ་ཨན་ཁེ་ལོས་སྙིང་རུས་ཀྱི་བྱེད་ནུས་ལ་ཡིད་རྟོན་པའོ།། གང་ཉིད་ཀྱི་དགོངས་
པ་ལྟར་ན་བསམ་བཀོད་དུ་ཡོད་པའི་བྱ་བ་གང་ཞིག་ཡིན་རུང་། བསམ་གཞིག་ནན་མོ་བརྒྱུད་
ལག་ཟུང་འགུལ་ཚེ་མི་འགྲུབ་པ་ཅི་ཡང་མེད་པར་འདོད། དེ་ཡང་ཉིན་གང་བྱ་བ་ལས་ཁར་
མཚན་གུང་དུ་ཡར་བཞེངས་ཏེ་མུ་མཐུད་བསྒྲུབས། མཚམས་རེར་ངལ་དུབ་དབང་གིས་གོན་
པའང་མ་ཕུད་པར་གཟིམ་ཞིང་།དེ་ནས་སླར་ཡང་བྱ་བ་བསྒྲུབས་པ་ལྟ་བུའོ། །
ཐི་ཐིག་ཀྱང་རང་རྩོལ་ཅན་ཞིག་སྟེ། གང་དེའི་བརྩམས་ཆོས《ཕི་ཐ་རོ་མར་ཐེའུ》ནི་མི་
ལོ་བརྒྱད་ཀྱི་ཡུན་ཚད་དུ་བརྩམས་པ་དང་། 《མཇུག་མཐའི་དགོང་ཟས》ནི་མི་ལོ་བདུན་ལ་
ལེགས་འགྲུབ་བྱུང་བ་ཞིག་གོ ། དེ་ཡང་ཆ་འར་སེ་གདུང་རབས་གསུམ་པར་ཕུལ་བའི་ཞུ་
འཕྲིན་དུ"ཀྱེ། རྒྱལ་པོ་མཆོག བདག་གིས་སྐུ་ཉིད་ལ་ཕུལ་བའི་རི་མོ་འདི་ནི་མི་ལོ་བདུན་གྱི་
ཉིན་མཚན་བལྟོས་མེད་ཀྱི་འབྲས་བུའོ"ཞེས་སོ། ། ཕལ་མོ་ཆེས་ཕུལ་བྱུང་གི་བརྩམས་ཆོས་ནི་
ལས་སླ་བར་གྲུབ་པར་འདོད་མོད། དོན་དམ་དུ་སྒྱུ་རྩལ་པའི་དཀའ་སྤྱད་ཀྱི་རྔུལ་ཆུའི་ཐིགས་པ་
སིམ་ཡོད།
ཤེས་རབ་གཅིག་པུས་ལེགས་འགྲུབ་ཡོང་མི་སྲིད།
སྒྱུ་རྩལ་པར་ཤེས་རབ་ཇི་ལྟར་ལྡན་རུང་། སྒྱུ་རྩལ་འཚོལ་སྙེག་གི་ལམ་བུ་ནི་ཅི་འདྲའི་
ཁ་ཐག་རིང་ལ། དཀའ་ངལ་ཁྲག་ཁྲིག་གི་ཡུལ་ལས་མ་འདས། ཤེས་རབ་ཅན་ཁ་ཅིག་སྐུ་ན་
ཕྲ་དུས་ནས་སྙན་གྲགས་ཆེ་མོད། རྩོལ་བའི་རྒྱུ་དང་བྲལ་ན་འབྲས་བུ་ཐོབ་མི་སྲིད། ཝེ་སེ་ཐར་
ཆ་བཞག་ན། དགུང་ལོ་བདུན་ལ་སོན་དུས་འགུལ་སླེའི་ནང་དུ་བསྙལ་བའི་བྱིས་པའི་གདོང་
རིས་སྙིང་རྗེ་བ་མཐོང་བ་ཇི་མ་ཇི་བཞིན་གསོན་ཉམས་དོད་པོར་བྲིས་པས་སྙན་གྲགས་ཕྱོགས་
བཅུར་ཁྱབ། ཡིན་ཡང་དུས་ཕྱིས་རང་རྩོལ་དཔྱིས་ཕྱིན་པ་མ་བྱས་པས་མཐར་ལེགས་འགྲུབ་
ཡོང་རྒྱུ་ལྟ་ཅི། མི་ཚེ་སྟོང་ཟད་དུ་མ་གྱུར་ཙམ་དུ་ཟད།
རི་ཆར་ཐེ་ཝེ་སོན་སྐུ་ན་ཆུང་དུས་ནས་སོལ་བས་གྱང་སྟེང་དུ་མི་དང་། སྲོག་ཆགས་ཀྱི་
འདྲ་གཟུགས་དང་། འདྲ་པར་བྲིས་མ་འབྲི་རྒྱུར་ཤིན་ཏུ་མཉེས། ཐེངས་ཤིག་གྲོགས་པོ་ཞིག་ལ་
སྒུག་ཡུན་རིང་བའི་དབང་གིས་དེའི་སྡོད་ཤག་གི་གྱང་སྟེང་དུ་ལྗོངས་རྣམ་གྱི་རི་མོ་ཞིག་བྲིས།
དེ་ལྟར་གྲོགས་པོའི་ཡར་སྐུལ་ངོར་རྩོལ་བ་ཆེར་བསྐྱེད་བྱས་མཐར་དབྱིན་ཇིའི་ལྗོངས་རྣམ་གྱི་
རི་མོ་བ་གྲགས་ཅན་དུ་གྱུར་ཏོ། །
སྐུ་ཞབས་འཇོན་རེའུ་ནེ་སྐུ་ན་ཕྲ་དུས་སློབ་བྱོལ་གནང་སྟེ་རི་མོ་འབྲི་རྒྱུ་ཁོ་ནར་ཐུགས་
མཉེས། ཡིན་ཡང་ཡབ་ཀྱིས་སྨན་པ་ཞིག་ཏུ་གསོ་སྐྱོང་ཕྱིར་ཐུགས་འདོད་ཇི་བཞིན་མ་བསྐྱངས།
དུས་ཕྱིས་སྙིང་རུས་ཆེན་པོས་རི་མོ་གསར་རྩོམ་གྱི་རྒྱུན་བསྐྱངས་པས་མཐར་རི་མོ་བ་ཞིག་ཏུ་
གྱུར།
ཧོ་ར་ཁེ་ཡང་སློབ་གྲྭའི་སློབ་གཉེར་གྱི་ཐུགས་འདོད་མེད་པར་རི་མོ་འབྲི་རྒྱུར་ཤིན་ཏུ་
མཉེས། ཁོའི་སྦྱོང་བརྡར་ནི་དོན་དུ་རི་མོ་བྲིས་པའི་ཤོག་སྙིགས་ཤ་སྟག་ཡིན་པས་དགེ་སློབ་
ཡོངས་ཀྱི་འཕྱ་སྨོད་ཡུལ་དུ་གྱུར། ཡིན་ཡང་འདི་པའི་རི་མོ་འབྲི་རྩལ་ནི་མཆོག་ཏུ་གྱུར་པ་ཞིག་གོ །
ཡབ་ཀྱིས་དངུལ་བཟོ་བ་ཞིག་གི་སར་དགེ་ཕྲུག་ཏུ་མངགས། གནས་དེར་ཆུ་སྐྱོགས་དང་། གྲི་ཤུབས་
སྟེང་གི་རི་མོ་འབྲི་རྒྱུ་ཐུགས་སུ་ཆུད་ཅིང་། དངུལ་ཆས་སྟེང་གི་ཚགས་དཀྲོལ་རི་མོ་བརྐོ་བར་
ཡང་ཤིན་ཏུ་མཁས།དེ་བཞིན་འདྲ་གཟུགས་བྲིས་མ་གསོན་ཉམས་དོད་པར་འབྲི་ཐུབ།
གང་དེའི་སྒྱུ་རྩལ་ལ་གཞན་གྱིས་དོ་ཟླར་མི་འོས་པའི་རྩ་བ་ནི་ལྟ་ཞིབ་ཞིབ་ཚགས་
དང་། སེམས་པ་རྣལ་དུ་ཕབ་སྟེ་རྩོལ་བ་བྱས་པས་སོ། ། སྤྱིར་འདྲ་གཟུགས་བྲིས་མ་ཞིག་འབྲི་
བར་ཡང་བྲི་བྱའི་ངོ་གདོང་གི་དབྱིབས་དང་། ཚད་གཞིའི་སྡུར་བར་ལྟ་ཞིབ་ཞིབ་ཚགས་བྱེད་པ་
ལྟ་བུའོ། །
འདི་པས་ལེགས་རྩོམ་གྱི་འབྱུང་ཁུངས་ནི་རང་བྱུང་ཁམས་ཡིན་པར་འདོད། སྤྱིར་སློབ་
གཉེར་གྱི་སྐལ་བ་མ་ཐོབ་པས་ཡི་གེའི་གཟུགས་ཀྱང་ལེགས་པོར་འབྲི་མི་ཐུབ་རུང་། རང་རྩོལ་
ལ་བརྟེན་ཏེ་རང་སྟོབས་ཀྱིས་རིག་པའི་གནས་ལ་འབད་པས་སྦྱངས་འབྲས་ལེགས་པོ་ཐོབ་
ཅིང་། དུས་ཡུན་རིང་པོའི་རིང་ལྟོ་གོས་ཕྱིད་ཙམ་གྱི་གནས་སུ་གྱར་ཡང་སེམས་ཤུགས་ཉམས་
པ་མེད་པར་གནས། དེའི་དབང་གིས། བློ་གྲོས་རྩལ་གྱིས་ཕྱུག་ཁར་རང་རྩོལ་ལ་བརྟེན་པས་སྒྱུ་
རྩལ་གྱི་འབྲས་བུ་གཡུར་དུ་ཟ་བ་བླངས་སོ། །
དཀའ་སྤྱད་དང་སྙིང་རུས་ནི་ལེགས་འགྲུབ་ཀྱི་
གྲོགས་སུ་གྱུར།
"དཀའ་སྤྱད་དང་སྙིང་རུས"ནི་བརྐོས་རིས་པ་པན་ཁ་སེའི་ལེགས་འགྲུབ་ཀྱི་གྲོགས་སུ་
གྱུར་ཏོ། །ཚུལ་འདི་ནི་གང་དེའི་རང་སྟོབས་ཀྱི་སྐུལ་ལྕག་ཙམ་མ་ཟད། ཕ་རོལ་པོར་བསྩལ་
བའི་གདམས་ངག་ཅིག་ཏུའང་མཐོང་ངོ་། །
ཐེངས་ཤིག་ན་གཞོན་ཞིག་གིས་འདི་པའི་གཟིམ་ཤག་གི་སྒོ་ཤུགས་ཆེར་བརྡུངས། གཡོག་
མོས་ཅི་ཡིན་མེད་པར་ཕྱིར་བསྐྲོད་རྩིས་བྱེད་སྐབས་གང་ཉིད་སྐུ་ངོ་མས་སྒོ་ཁར་ལག་ཏུ་རི་
མོ་ཁྱེར་བའི་ན་གཞོན་དེར་གཟིགས་ཏེ"བདག་གིས་རོགས་རམ་གང་ཞིག་བྱ་དགོས"ཞེས་
གསུངས། དེས"སྐུ་ཞབས། བདག་ལ་གོང་མའི་སྒྱུ་རྩལ་སློབ་གླིང་དུ་རི་མོ་སྦྱང་རྒྱུའི་སྐལ་བ་
བཟང་པོ་བསྩལ་རྒྱུའི་ཐུགས་མོས་ཨེ་ཡོད"ཅེས་ཞུས། སྤྱིར་དེ་འདྲའི་དབང་ཆ་མེད་ཀྱང་རི་
མོར་གཟིགས་རྒྱུའི་མཁྱེན་རབ་མངའ་བས་ཡུན་ཙམ་གཟིགས་རྗེས"དུས་ཡུན་རིང་ཙམ་རི་མོ་
བྲིས་ཚེ་གོང་མའི་སློབ་གླིང་དུ་ཞུགས་ཐུབ། རི་མོ་ཕྲིས། ཟླ་བ་གཅིག་གི་རྗེས་སུ་བདག་ལ་ཐུག་
ཅིག"ཅེས་གསུངས། ན་གཞོན་དེས་ཀྱང་རྩོལ་བ་ཆེན་པོས་རི་མོ་བྲིས་ཏེ་ཟླ་བ་གཅིག་གི་རྗེས་
སུ་སླར་འདི་པ་མཇལ་བར་བཅར། རི་མོ་བྲིས་པ་ཡར་རྒྱས་ཆེ་མོད། གསལ་འདེབས་ཚུལ་དུ་
མུ་མཐུད་འབྲི་དགོས་པར་སྐུལ། སླར་གཟའ་འཁོར་གཅིག་གི་རྗེས་སུ་འདི་པ་མཇལ་དུ་བཅར།
རི་མོའི་འབྲི་རྩལ་ལ་སྔ་ན་མེད་པའི་ཡར་རྒྱས་ཆེ། སྐབས་དེར་འདི་པས་གང་ཞིག་དཀའ་སྤྱད་
དང་། སྙིང་རུས་ལྡན་ན་འབྱུང་འགྱུར་སྒྱུ་རྩལ་པར་འགྱུར་ཐུབ་ཅེས་ཡར་སྐུལ་ཚད་མེད་གནང་
བས་མཐར་རི་མོ་མཁས་ཅན་ཞིག་ཏུ་གྱུར། གསལ་ཁ་བསྒྲོན་རྒྱུར་སྐབས་དེའི་ན་གཞོན་དེ་ནི་
རི་མོ་བ་མཁས་ཅན་མོན་ར་ཏི་བྱ་བ་དེའོ། །
ཁ་ལོ་ཐེ་ལོ་རེན་གྱི་མཚན་སྙན་ནི་རང་རྩོལ་ལ་བརྟེན་ནས་ཐོབ་པ་སྟེ། འདི་པ་སོ་ནམ་
པའི་ཁྱིམ་དུ་འཁྲུངས། ཐོག་མར་སྒོ་ངའི་བག་ལེབ་བཟོ་མཁན་ཞིག་གི་དགེ་ཕྲུག་གནང་། དེ་
ནས་ཕུ་བོའི་སར་བརྐོས་རིས་ཀྱི་བྱ་བ་གཉེར། བརྐོས་རིས་ལ་ཡེ་ནས་བྱང་བའི་རིག་པ་རྣོ་པོ་
ཐམས་ཅད་ཀྱི་སྨོན་ཡུལ་དུ་གྱུར། མི་འགོར་བར་ཨི་ཐ་ལི་རུ་ཕེབས། གནས་དེར་ལྗོངས་རྣམ་རི་
མོ་འབྲི་རྒྱུའི་འགོ་བརྩམས་ཤིང་། བརྩམས་ཆོས་ཀྱི་རྒྱུན་མ་ཆད་པར་སྤེལ། ཕྱིས་སུ་ཨི་ཐ་ལི་དང་། ཧྥ་
རན་སི། འཇར་མན་སོགས་སུའང་ཕེབས། ཡུལ་གྲུ་དེ་དག་ཏུ་གང་ཉིད་ཀྱི་བརྩམས་ཆོས་བྲིན་
ཁ་རྒྱུག དུས་མཚུངས་ཡོ་རོབ་ཧྲིལ་པོར་མཚན་སྙན་གྱིས་ཁྱབ། མཐར་ལྗོངས་རྣམ་གྱི་རི་མོ་བ་
ཐམས་ཅད་ཀྱི་རལ་པའི་རྩེ་མོར་ཞབས་སེན་འགོད་པར་བྲེལ་བའི་དཔལ་དུ་གྱུར་ཏོ། །
རི་མོ་བ་ཐ་ནེ་ཡང་དེ་ལས་མ་འདས་པ་སྟེ། ཡབ་ནི་སྐྲ་བཞར་མཁན་ཞིག་གོ །གང་ཉིད་ནས་ཀྱང་
ཡབ་ལྟར་སྐྲ་བཞར་བ་གནང་། དུས་ཕྱིས་འདི་པས་བྲིས་པའི་རི་མོ་ཞིག་སྐུ་མགྲོན་གྱིས་མཐོང་ཞིང་། དེའི་
སྐུལ་ངོར་ཡབ་ནས་ཀྱང་གང་དེ་ལ་སྒྱུ་རྩལ་གྱི་བྱ་བ་ལས་སུ་བཅུག སྤྱིར་འཚོ་བའི་འཁོས་ཀ་ཞན་པས་
སྐྱུ་རྩལ་གྱི་བྱ་བ་མུ་མཐུད་གཉེར་རྒྱུར་རྒྱུ་ནོར་གྱི་གེགས་བར་དང་ཕྲད།ཡིན་ཡང་སྒྱུ་རྩལ་གྱི་བྱ་བའི་རྒྱུན
བསྲིངས་ཁར། རྩོལ་བ་དཔྱིས་ཕྱིན་པས་རི་མོ་བྲིས་པའི་ཞར་དུ་འཚོ་ཚིས་ཀྱི་གེགས་བར་དང་འཐབ་རྩོད་
གནང་། དུས་ཕྱིས་དཔེ་ཆའི་ཁ་ཤོག་གི་འཆར་འགོད་རི་མོ་འབྲི་བ་དང་། བྱ་བ་ཕྲན་ཚེགས་ཡོད་དོ་ཅོག་
ལས་པས་འཚོ་བ་དངོས་ཀྱི་སྦྱོང་བརྡར་ལེགས་པོ་ཐོབ། དེ་ལྟར་རི་མོ་འབྲི་བ་དང་། སློབ་གཉེར་དཔྱིས་
ཕྱིན་པ་གནང་བའི་འབྲས་བུར་ནང་དོན་དང་། རྣམ་པ་ཕུན་སུམ་ཚོགས་པའི་བརྩམས་ཆོས་མང་པོ་བྱོན།
ཁ་ཅིག་གིས་འདི་པའི་རི་མོར"འཆར་ཀའི་ཉི་གཞོན་གྱི་ཚུལ་དང་འདྲ"ཞེས་བརྩམས་ཆོས་ཀྱི་གསོན་
སྟོབས་རང་བཞིན་ཆར་བསྔགས་པ་བྱས་སོ། །
སྒྱུ་རྩལ་རེ་སྙེག་པའི་དཀའ་སྤྱད་ཀྱི་བཤུལ་ལམ།
རི་མོ་ནི་སྒྱུ་རྩལ་ཀུན་འཛོམས་ཀྱི་གཞལ་ཡས་ཁང་ཡིན་པས་སྒྱུ་རྩལ་མཁན་པོ་ཐམས་
ཅད་གནས་དེར་བགྲོད་རྒྱུའི་འདུན་པ་ཟབ། ལམ་གླ་ཕོན་ཆེན་སྤྲོད་དགོས་ན་འཁོས་ཀ་ཞན་
པའི་སྒྱུ་རྩལ་མཁན་པོ་ཇི་ལྟར་སླེབས་ཐུབ་བམ། ཅི་ལྟར་ཡང་རང་རྩོལ་ཅན་གྱི་སྒྱུ་རྩལ་མཁན་
པོ་དུ་མ་གནས་དེར་བསླེབས་ཡོད།
ཧྥ་རན་སིའི་རི་མོ་བ་ཧྥུ་རན་ཁ་ཕེ་རེན་རོ་མར་གནས་གཟིགས་ཏུ་ཕེབས་རྒྱུའི་ཐུགས་
འདོད་ཆེ་བས། ཡུན་རིང་དཀའ་སྡུག་གི་རྒྱལ་ཁམས་འགྲིམས་ཏེ་མཐར་གཞི་ནས་ཕེབས་
འབྱོར་ཟིན། གནས་དེར་རང་རྩོལ་གྱི་རྒྱུ་ཕུན་སུམ་ཚོགས་པ་བརྩམས་པས་གཞི་ནས་མཚན་
སྙན་ཐོབ།
ཆ་ཁེ་སེ་ཁ་ལོ་ཐ་ཡང་དེ་ལས་མ་འདས། འདི་པས་ཡབ་ཀྱི་དགོངས་པར་རྒྱབ་གཏོད་
ཀྱིས་སྒྱུ་རྩལ་པ་བྱ་རྒྱུའི་ཐུགས་འདུན་བསྐྱངས། སྒྱུ་རྩལ་གྱི་བློ་སྦྱོང་འཐོབ་ཕྱིར་ཁྱིམ་ནས་བྲོས་
བྱོལ་གྱིས་ཨི་ཐ་ལིར་ཕེབས། དུས་ཕྱིས་རོལ་ཆ་ཚོགས་པ་ཞིག་ཏུ་ཞུགས། བརྒྱུད་རིམ་དེར་འདྲ་
གཟུགས་བྲིས་མ་མང་པོ་བསྡུ་ཉར་གནང་བས་སྒྱུ་རྩལ་ལ་རྨང་གཞི་ཚུགས་ཤིང་། ཕྱིས་ཀྱི་འདྲ་
གཟུགས་བརྐོས་རིས་མ་གསོན་ཉམས་དོད་ཅིང་། སྒྱུ་རྩལ་གྱི་འུད་བརྗོད་རྣམ་པའང་ཟབ་པོ་
ལྡན་པར་གྱུར།
ཡང་ཧྥུ་ལོ་རེན་སེར་ཕེབས་ཤིང་། གནས་དེ་ནས་གང་ཉིད་ཀྱི་སྒྱུ་རྩལ་ཉམས་འགྱུར་ལ་
དད་གུས་ཆེ་བའི་སྐུ་དྲག་ཅིག་གྲོགས་པོར་གྱུར། དེས་གང་ཉིད་སྒྱུ་རྩལ་པ་ཞིག་གི་གམ་དུ་
མངགས། ཡིན་ཡང་རོ་མ་ནས་ཞལ་གྱེས་མ་འདོད་པར་སྔར་བཞིན་སྒྱུ་རྩལ་པ་འཁྱམ་པོའི་འཚོ་
བར་རོལ།གང་དེས་ས་སྨྱུག་གིས་བྲིས་པའི་སྐྱ་བྲིས་རི་མོར་ཕལ་མོ་ཆེའི་བསྔགས་པ་ཐོབ། ཕྱིས་
སུ་ཡབ་ཀྱིས་འདི་པའི་སྒྱུ་རྩལ་རེ་སྙེག་བརྟན་ཞིང་མི་གཡོ་བའི་ངང་ཚུལ་རྟོགས་རྗེས་རོ་མར་
མུ་མཐུད་སྒྱུ་རྩལ་པའི་འཚོ་བར་རོལ་དུ་བཅུག དེའི་དབང་གིས། སེམས་པ་རྣལ་དུ་ཕབ་སྟེ་
རི་མོ་དང་། བརྐོས་རིས་ལ་རྩོལ་བ་དཔྱིས་ཕྱིན་པ་གནང་། མཐར་བརྐོས་རིས་སྒྱུ་རྩལ་གྱི་ལ
རིགས་ཁྲོད་མཚན་སྙན་འབར་བའི་སྒྱུ་རྩལ་པ་ཞིག་ཏུ་གྱུར་ཏོ། །
འཆར་ཡན་ཡངས་པོ་དང་། བློས་བསླངས་ངོ་མཚར་གྱིས་གཏམས་པའི་སྒྱུ་རྩལ་གྱི་ཞིང་
ཁམས་སུ་མིང་གྲགས་ཅན་གྱི་གསེར་བཟོ་བ་དང་། རི་མོ་བ། བརྐོས་རིས་པ། བཟོ་སྐྲུན་པ་ཧྥན་
ནོ་ཐོ་ཆེ་རི་ནི་བྱོན་། འདི་པའི་སྐུ་ཚེ་གང་པོ་ནི་གང་ཉིད་ཀྱིས་རང་རྣམ་དུ་བསྟན་པ་ལྟར་ངོ་
མཚར་ཅན་ཞིག་གོ ། ཡབ་ནི་རོལ་མོ་བ་ཞིག་ཡིན་པས་གླིང་བུ་གཏོང་མཁན་དུ་གསོ་སྐྱོང་བྱ་
རྒྱུའི་དགོངས་པ་མཆིས། ཡིན་ཡང་འཁོས་ཀ་ཞན་པས་གསེར་བཟོ་བ་ཞིག་གི་སར་དགེ་ཕྲུག་ཏུ་
མངགས། བརྒྱུད་རིམ་དེར་རི་མོར་མོས་པ་འཁྲུངས་ཤིང་།གསེར་ཚགས་ཀྱི་ལག་རྩལ་ཡང་ཁོང་
དུ་ཆུད།
གང་དེའི་དམིགས་ས་ནི་སྒྱུ་རྩལ་གྱི་རེ་སྙེག་མངོན་འགྱུར་བྱ་རྒྱུ་ལས་མ་འདས། ཧྥུ་ལོ་
རེན་སེར་ཕེབས་པའི་རྗེས་ཏ་ཧྥེན་ཆི་དང་། མར་ཁེའུ་ཨན་ཁེ་ལོའི་བརྩམས་ཆོས་ལ་མྱོང་རོལ་
གྱིས་གང་ཉིད་ཀྱི་གསེར་བཟོའི་ལག་རྩལ་གོང་མཐོར་བཏང་། དུས་ཕྱིས་རོ་མར་ཕེབས། གསེར་
ཚགས་ཀྱི་ལག་རྩལ་རྩེར་སོན་པས་ཐམས་ཅད་ཀྱིས་བཀུར་གཟོ་ཐོབ། ཡིན་ཡང་གཤིས་གྱོང་
དང་། ནམ་རྒྱུན་པར་རྙོག་དྲ་འདྲ་མིན་བཟོས་སྟབས་ས་མཐར་མི་འཁྱམས་ཀ་མེད་བྱུང་། ཐ་ན་
ཐེངས་ཤིག་སྲོག་ཉེན་ལས་ཐར་ཕྱིར་ཆོས་དཔོན་གྱི་ཆས་སུ་རྫུས་ཏེ་རོ་མ་ནས་ཞལ་གྱེས་དགོས་
བྱུང་བ་སོགས་ངོ་མཚར་གྱི་མཛད་པ་མང་པོ་བསྐྱངས།
སླར་རོ་མར་ཕེབས། སྦྱིན་བདག་མང་པོའི་རོགས་སྐྱོར་ཐོབ། ཕྱིས་སུ་རོ་མའི་མཆོད་ཁང་
གི་གསེར་བཟོ་བ་དང་། རོལ་མོའི་དགེ་རྒན་ཡང་གནང་། སྤྱིར་ནོར་བུའི་ཕྲ་རྒྱན་དང་། གསེར་རྩི་
བྱུགས་པ། གསེར་ཚགས་ཀྱི་བརྐོས་རིས་སོགས་ཀྱི་བཟོ་རྩལ་ནང་བྱན་ཆུད་པར་མཁྱེན་ཅིང་། མིང་
གྲགས་ཅན་གྱི་གསེར་བཟོ་བ་ཐམས་ཅད་ལས་ལྷག་གོ་སྙམ་པའི་སྒྱུ་རྩལ་དྲེགས་པས་ནམ་ཡང་
དེ་དག་གི་རལ་བའི་རྩེ་མོར་ཞབས་སེན་འགོད་པར་བྲེལ་ལོ། །
འདི་པས་མི་ལོ་མང་པོའི་སྒྱུ་རྩལ་པའི་དཀའ་སྡུག་གི་ལོ་ཟླར་རྒྱལ་ཁམས་མང་པོ་
འགྲིམས་ཤིང་། ནམ་ཡང་སྒྱུ་རྩལ་རེ་སྙེག་མངོན་འགྱུར་ཕྱིར་དཀའ་སྡུག་ལ་མི་སྐྲག་པར་རྩོལ་
བ་དཔྱིས་ཕྱིན་པ་གནང་། གང་དེའི་བརྩམས་ཆོས་ཐམས་ཅད་ནི་སུ་ཞིག་གིས་ཀྱང་འཁུ་བའི་
གནས་སུ་མ་མཆིས། མིང་དུ་གྲགས་པའི་བརྐོས་རིས་བརྩམས་ཆོས་ཟངས་ཀྱི་འདྲ་གཟུགས
《འདོད་ལྷ》བརྩམས། གང་ལྟར་ཡང་རོ་མའི་ལྷ་སྒྲུང་གི་ལྷ་དང་ལྷ་མོའི་འདྲ་གཟུགས་དེ་དག་
གསོན་ཉམས་དོད་ཅིང་། རང་གཤིས་འབུར་དུ་ཐོན་པའི་སྒྱུ་རྩལ་གྱི་མཛེས་པས་ཕྱུག
མདོར་ན་འདི་པ་ནི་སྒྱུ་རྩལ་པ་གཤིས་གྱོང་ཞིག་ཡིན་པས་ཐམས་ཅད་ཀྱིས་སྡིགས་ཤིང་། དགྲ་
བོའི་ཚུལ་དུ་བསྒོམས་མོད། གང་དེའི་སྒྱུ་རྩལ་བློ་སྦྱོང་གི་དགེ་མཚན་ཆར་སུ་ཞིག་གིས་ཀྱང་
བསྙོན་མི་ནུས་སོ། །
མི་ཚེར་ལེགས་བྱས་ཀྱི་འབྲས་བུ་སྨིན་དགོས།
ཕུ་ཐིན་ནི་ཁུ་ལ་སེའི་སྐུ་ཚེ་གང་པོ་ནི་ཆེས་སྤྱིར་བཏང་ཞིག་ལས་མ་འདས། གཞན་
ཕན་གྱི་ཐུགས་གཤིས་མངའ་བ་དང་། ཐིགས་པ་བསགས་པའི་རྒྱ་མཚོ་ལྟར་སྒྱུ་རྩལ་བློ་སྦྱོང་ཆ་
ཤས་ཀྱིས་བསགས་པར་བྱས། འདི་པར་རིག་པ་སྐྱེན་ཞིང་། གཞུང་དྲང་གི་དགེ་མཚན་ཡང་
འཛོམས།
སྐུ་ན་ཕྲ་དུས་ཡབ་ཀྱིས་གཉེར་བའི་སློབ་གྲྭར་སློབ་གཉེར་གནང་ཞིང་། ཡབ་ཡུམ་རྣམ་
གཉིས་ནས་གོ་བསྐོན་ཞལ་ཏ་ནན་པོ་བསྐྱོན་པའི་སྐལ་བ་ཐོབ། ཡིན་ཡང་རྣ་རྒྱབ་ཀྱི་རླུང་བུར་
བརྩིས་ཏེ་ཅི་ཡང་མ་གསན། ཁོང་གིས་སྦྱང་དེབ་དང་། རྡོའི་ངོས་སུ་རི་མོ་འབྲི་རྒྱུ་ཁོ་ནར་
ཐུགས་མཉེས་པོ་གནང་བས་ཡུལ་དེའི་རི་མོ་བ་ཞིག་འདི་པའི་རི་མོར་ཐུགས་མགུ་ཞིང་། འདོད་
མོས་ལྟར་རི་མོ་འབྲི་རྒྱུར་ཡར་སྐུལ་གྱིས་དེའི་གམ་ནས་ཀྱང་རི་མོར་བསླབས། དེ་ལྟར་སྒྱུ་རྩལ་
རེ་སྙེག་ཀྱང་ཚད་མཐོན་པོར་སོན། དགུང་ལོ་བཅོ་བརྒྱད་ཐོག་ཕེ་རིས་སུ་བྱོན། གནས་དེས་སྒྱུ་
རྩལ་བང་མཛོད་ཀྱི་སྒོ་མོ་ཕྱེས་པ་ལྟར་སྒྱུ་རྩལ་གྱི་མཁའ་དབུགས་སྟུག་པོ་རྔུབ་ལེན་གྱི་སྐལ་བ་
ཐོབ། དེ་ལྟར་རང་རྩོལ་ཆེན་པོས་རི་མོའི་སྒྱུ་རྩལ་གནས་ལ་སྦྱངས་པ་དཔྱིས་ཕྱིན་པ་གནང་། དེ་
ནས་སྒྱུ་རྩལ་བློ་སྦྱོང་འཐོབ་ཕྱིར་རོ་མར་ཕེབས་རྒྱུའི་ཐུགས་ཐག་ཐེངས་གཉིས་པ་བཅད། ཡིན་
ཡང་འཁོས་ཀ་ཞན་སྟབས་ལམ་དུ་མ་ལྷོངས།
དེ་ལྟའི་མི་ལོ་བཅུ་གཉིས་ཡུན་དུ་སྐད་གྲགས་ཅི་ཡང་མེད་པར་བྱ་བ་གཉེར་ཞིང་། བརྒྱུད་
རིམ་དེར་འཚོ་བའི་འཁོས་ཀ་ཞན་པའི་གེགས་བར་དང་ཡང་ཕྲད། དུས་ཕྱིས་རོ་མར་བྱོན།
སྔོན་བྱོན་རི་མོ་བའི་བརྩམས་ཆོས་དང་། ལྷག་པར་དུ་གནའ་བོའི་བརྐོས་རིས་ཀྱི་ཕྱག་རྒྱུན་ལ་
ཞིབ་འཇུག་ལེགས་པར་གནང་བས་དུས་ཕྱིས་ཀྱི་གསར་རྩོམ་ལ་རྨང་གཞི་བརྟན་པོ་ཚུགས།
གྲོགས་པོ་བརྐོས་རིས་པ་ཞིག་དང་ལྷན་དུ་གནའ་རབས་བརྐོས་རིས་ཀྱི་འདྲ་གཟུགས་
འདྲ་བཟོ་མ་བཟོ་སྐྲུན་གྱི་བྱ་བ་ལས། དེས་རོ་མའི་བརྐོས་རིས་ཀྱི་ཐིག་རྩའི་ཕྱག་རྒྱུན་ལ་ངེས་
ཤེས་འདྲོངས་ཤིང་། དུས་ཕྱིས་ཀྱི་སྒྱུ་རྩལ་གྱི་ཉམས་འགྱུར་ལའང་ཤུགས་རྐྱེན་ཟབ་མོ་ཐེབས།
དུས་མཚུངས་གཤགས་བཅོས་རིག་པར་སྦྱངས་པ་མཛད་ཅིང་། དངོས་འབྲིའི་ལམ་ནས་མི་
སྣའི་ཕྱི་རྣམ་དང་། རྣམ་འགྱུར་མངོན་པར་གསལ་བའི་སྐྱ་བྲིས་ཀྱི་བྱ་བའང་གཉེར། ཁོམ་པ་
ཡོད་ཚད་དུ་སྒྱུ་རྩལ་གྱི་དཔེ་ཆ་མང་པོ་གཟིགས། དུས་སྐབས་དེར་འཚོ་བའི་མཐུན་རྐྱེན་ཅི་
འདྲའི་ཞན་རུང་སྒྱུ་རྩལ་བློ་སྦྱོང་ཚད་མཐོན་པོར་སོན། བརྩམས་ཆོས་གང་ཞིག་ཀྱང་རིན་
གོང་མཐོ་དམའ་ཅི་རིགས་ཐོབ་མིན་ལ་མ་བལྟོས་པར་ཕ་རོལ་པོར་འཚོང་བའི་ཐུགས་གཤིས་
མཚར་པོ་ཡང་མངའ།
རང་རྩོལ་ཅན་གྱི་འདི་པས་འཚོ་བའི་འཁོས་ཀ་ཞན་པོ་ལས་རྣམ་པར་རྒྱལ་རྒྱུའི་འཚོ་
ཐབས་རྙེད་ཕྱིར་དང་། སྒྱུ་རྩལ་གྱི་ཆེས་མཐོའི་མི་ཚེའི་རྟོགས་པ་མཐོན་པོར་སོན་ཕྱིར། ཨི་ཐ་
ལིའི་ཡུལ་ཁམས་འགྲིམས་ཤིང་། སྔ་གཞུག་ཏུ་བརྩམས་ཆོས་ཀྱང་མང་པོ་བརྩམས།
གང་ཉིད་ནི་མཚན་སྙན་རབ་ཏུ་ལྕི་ཡང་ནམ་ཡང་ཁེར་འགྲོ་ཁེར་འདུག་གི་སྐྱེས་བུ་རང་
གཤིས་ཅན་ཞིག་ཡིན་པས་ཕལ་མོ་ཆེས་རི་མོ་བ་ཞིག་མིན་པར་བསམ་བློ་སྨྲ་བ་ཞིག་ཏུ་འདོད།
སྤྱིར་འཆམ་འཆམ་དུ་ཕེབས་རྒྱུར་ཐུགས་མཉེས་ཤིང་། དེའི་རིང་བསམ་གཞིག་ནན་མོས་
བརྩམས་ཆོས་ཕལ་མོ་ཆེའི་བློས་བསླངས་འཚོལ་བར་མཉེས་སོ། །
མཐར་མཚན་སྙན་ཡོ་རོབ་ཀུན་ཏུ་ཁྱབ་ཅིང་། ཕེ་རིས་ནས་རྒྱལ་པོའི་རི་མོ་བར་གདན་
ཞུས་ཀྱི་འཕྲིན་ཡིག་ཀྱང་འབྱོར། སྤྱིར་རོ་མ་ནི་གང་ཉིད་མི་ལོ་བཅོ་ལྔའི་རིང་འཚོ་གཞེས་
གནང་སའི་ཁྱིམ་གཞིས་ལྟ་བུ་ཡིན་པས་ཞལ་བཞེས་མ་གནང་། སླར་ཡང་གདན་ཞུས་ཀྱི་
བཀའ་བློན་མངགས་པས་མི་བྱོན་ཐུ་མེད་དུ་གྱུར། ཡིན་ཡང་གནས་དེའི་རི་མོ་བའི་ཞེ་སྡང་
དྲག་པོ་མ་བཟོད་པར་ཕྱིར་ཕེབས། བརྒྱུད་རིམ་དེར་བརྩམས་ཆོས་གྲགས་ཅན་འགའ་ཞིག་གྲུབ་
པར་སྐད་དེ། 《བྱབས་ཁྲུས》དང་།《མཇུག་མཐའི་དགོང་ཟས》ལྟ་བུའོ། །
སྐུ་ཚེ་སྨད་དུ་ནད་གདོན་གྱིས་རབ་ཏུ་གཙེས་མོད། དེ་ལས་རྣམ་པར་རྒྱལ་ཏེ་སྐྱུ་རྩལ་གྱི
ཆེས་མཐོའི་མི་ཚེའི་རྟོགས་པའི་རེ་སྙེག་མངོན་འགྱུར་བྱས། འཁོས་ཀ་ཇི་ལྟར་ཞན་རུང་ལེགས་
རྩོམ་ཆར་རྗེས་ཀྱི་ཤ་མོ་བརྡོལ་བའི་ཚུལ་ལྟར་བྱོན། སྤྱི་ལོ1665ལོར་དགོངས་པ་རྫོགས།
མི་ཚེའི་སྙིང་པོ་འཚོལ་བ།
ཨེ་ལི་ཤ་ཧྥེར་གྱི་སྐུ་ཚེ་གང་པོའི་མཛད་རྗེས་ལས་ཆེས་བླ་ན་འཕགས་པའི་སྒྱུ་རྩལ་པ་
ཞིག་གིས་དེང་རབས་སྤྱི་ཚོགས་འཚོ་བའི་ཁྲོད་ལེགས་སྐྱེས་ཇི་ལྟར་ཕུལ་བའི་མཛད་འཕྲིན་ལ་
གསལ་ཁ་བསྒྲོན་ནུས།
འདི་པ་འཇར་མན་གྱི་རི་མོ་བ་ཞིག་གི་ཁྱིམ་དུ་འཁྲུངས། སྐུ་ན་ཕྲ་དུས་ཡབ་དགོངས་
པ་རྫོགས། ཡུམ་ནས་གང་དེའི་རི་མོའི་བློ་སྦྱོང་ཟབ་པའི་རང་གཤིས་དང་བསྟུན་ཏེ་ཕེ་རིས་སུ་
གནས་སྤོས་ཤིང་། རི་མོ་སྦྱངས་རྒྱུའི་སྐལ་བ་བཟང་པོ་བྱིན། དུས་ཕྱིས་འབྱོར་པ་ཉམས་པས་
ཡུམ་གྱིས་རང་གི་རིན་པོ་ཆེའི་མགུལ་རྒྱན་ལ་སོགས་པའི་རྒྱན་ཆའི་རིགས་ཕམ་ཚོང་གིས་
སློབ་གཉེར་གྱི་རྒྱུན་མུ་མཐུད་བསྐྱངས། དགུང་ལོ་བཅོ་བརྒྱད་དུ་སོན་དུས་འདྲ་པར་བྲིས་མའི་
འབྲི་རྩལ་སྦྱངས་ཤིང་། རི་མོ་བཙོང་བ་ལ་སོགས་པའི་ཉམས་མྱོང་ལས་འབྲི་རྩལ་གོང་མཐོར་
དང་། ཚོན་རྩིའི་བློས་བསླངས་ཕུན་སུམ་ཚོགས་པ་ཁོང་དུ་ཆུད། 《བྱབས་ཁྲུས》ནི་འདི་པའི་
གསར་རྩོམ་ལ་བར་བརྒལ་བྱུང་བའི་ཚབ་མཚོན་བརྩམས་ཆོས་སོ། ། དེ་ནས་རི་མོའི་འབྲི་
རྩལ་རྩེར་མ་སོན་པའི་བར《ཧྥུ་ཧྲེ་ཏེ》དང་། 《ཡི་ཤུའི་ཕོ་ཉ》སོགས་བརྩམས་ཆོས་གྲགས་ཅན་
མང་པོ་བརྩམས་སོ།།
སྐུ་ཞབས་ག་རོ་ཐེ་ནས"གང་དེས་བརྩམས་ཆོས《ཧྥ་རན་ཁི་ས་ཁོ》རུ་སྤྱད་པའི་སེམས་
ནུས་དང་། ངལ་ནུས་བསམ་གྱིས་མི་ཁྱབ། སྒྱུ་རྩལ་གྱི་བློ་སྦྱོང་དེ་འདྲའི་མི་མཐོ་རུང་། མྱོང་བར་
བརྟེན་ཏེ་སྒྱུ་རྩལ་གྱི་མཛེས་པ་རྩེར་སོན་པའི་ཚུལ་དུ་སྣང་། དེ་ཡང་བསམ་གཞིག་གིས་གཅུན་
པའི་པིར་རྩེ་ཡང་ཡང་འགུལ་བ་ལས་གྲུབ་པ་ཞིག་གོ ། འདི་པ་ནི་མྱོང་བ་ཕུན་སུམ་ཚོགས་
པོས་སྒྱུ་རྩལ་བློ་སྦྱོང་འཐོབ་པར་བརྩོན་མཁན་ཞིག་གོ"ཞེས་ཆེ་བསྟོད་ཡུལ་དུ་བྱས་སོ། །
འཇོན་ཧྥུ་རན་ཁ་སེ་མན་ནི་སྒྱུ་རྩལ་པ་མཁས་པའི་གྲས་ཤིག་གོ ། འདི་པ་བཙས་དུས་
ནས་དབང་བོ་སྐྱོན་ཅན་དུ་ཆགས་པས་ནམ་རྒྱུན་པར་ཡབ་ཀྱི་རྩིས་ཁང་གི་སྟེགས་བུའི་གམ་
དུ་སྔས་འབོལ་ལ་བསྙེས་ཏེ་རི་མོ་འབྲི་བའམ་དཔེ་ཀློག་གིས་དུས་འདའ་བ་ཡིན།
ཐེངས་ཤིག་དཔེ་ཆར་གཟིགས་རིང་ཆོས་དཔོན་སེམས་བཟང་ཞིག་གིས་གང་དེས་
གཟིགས་བཞིན་པའི་དཔེ་ཆའི་ནང་དོན་མི་ལེགས་པར་དགོངས་ཏེ་ནངས་པར《ཧོ་མེར་གྱི་ལོ་
རྒྱུས་སྙན་ཚིག》དང་། 《ཁི་ཧོ་ཐི》སོགས་པའི་གྲགས་རྩོམ་བསྩལ། ནམ་ཡང་དཔེ་ཆ་དེ་གཉིས་
བཀླགས་པར་སྤྲོ་བའི་གང་ཉིད་ལ་བག་ཆགས་བཟང་པོ་འགོས་པ་སྟེ། མཚོན་དོན་ལས་ཕྱུངས་
པའི་དཔའ་བོ་རིང་ལུགས་ཀྱི་སྙིང་སྟོབས་འཇགས་ཤིང་། དུས་ཕྱིས་སྙན་ངག་ལམ་ནས་བསམ་
བློའི་རིགས་འདི་མངོན་པར་མཚོན་ཡོད།
རི་མོ་གསར་རྩོམ་གྱི་ཐོག་མར་གེགས་བར་ཆེ་བ་སྟེ། གང་ཉིད་ཀྱི་རྩོལ་བར་བརྟེན་ཏེ་རི་
མོར་ཕབ་པ་དང་། ཕབ་ཟིན་པ་དག་རྡོ་ཞོའི་བརྐོས་རིས་སུ་གྲུབ་པར་བྱས་པའི་ངལ་བ་སྤྱད་པ་
ལགས། སྤྱིར་སྒྱུ་རྩལ་གྱི་རིན་ཐང་ནས་མིན་པར་རྩོམ་པ་པོ་དབང་པོ་སྐྱོན་ཅན་ཡིན་པའི་ཆ་
ནས་ད་བར་ཉམས་པ་མེད་པར་བསྡུ་ཉར་བྱས་ཡོད། སྒྱུ་རྩལ་པ་དབང་སྐྱོན་དེས་ཐོག་མར་རྐང་
ལག་འགུལ་མ་ཐུབ་པ་ནས་བར་དུ་འཁར་བར་བརྟེན་ཏེ་བགྲོད་པ་དང་། མཐར་རྐང་པ་གཉིས་
ལ་བརྟེན་ཏེ་འགྲོ་ཐུབ་པ་སོགས་ངལ་བ་ཁྲག་ཁྲིག་ཁྱད་དུ་བསད་དོ། །
གཞན་ཡང་གྷི་རི་སི་དང་། ལ་ཏིང་སྐད་ཡིག་ལའང་རང་སྟོབས་ཀྱིས་སྦྱངས་པ་གནང་
ཞིང་། རི་མོའི་འབྲི་རྩལ་ལའང་རྩོལ་བ་དཔྱིས་ཕྱིན་པ་གནང་།
དགུང་ལོ་བཅོ་ལྔར་སོན་དུས་གོང་མའི་སྒྱུ་རྩལ་སློབ་གླིང་དུ་སློབ་གཉེར་གནང་། གཤིས་
ཀ་གུ་དོག་པའི་རང་གཤིས་ལྡན་རུང་། སློབ་གྲོགས་ཕལ་མོ་ཆེའི་དད་གུས་ཀྱི་ཡུལ་དུ་གྱུར།
དངུལ་གྱི་གཟེངས་རྟགས་ཀྱང་ཐོབ། ཕྱིས་སུ་གསེར་གྱི་གཟེངས་རྟགས་རྩོད་དུས་གང་ཉིད་
ནམ་ཡང་ཕམ་པ་པོར་གྱུར། ཡིན་ཡང་བློ་སྟོབས་ཉམས་རྒྱུ་ལྟ་ཅི་ཡར་སྐུལ་ཚད་མེད་ཐེབས།
གང་དེས"བདག་ལ་དུས་ཚོད་སྤྲོད་ཅིག"ཅེས་གསུངས་པ་ལྟར་ཁོམ་པ་ཡོད་ཚད་དུ་རི་མོའི་
འབྲི་རྩལ་ལེགས་པར་སྦྱངས། དུས་ཕྱིས་ཡབ་ཀྱི་ཚོང་དོན་ལ་ལམ་འགྲོ་མ་རྒྱུག་པས་འབྱོར་བ་
ཉམས་པས་སྐབས་ཤིག་རིང་འཚོ་ཚིས་ཕྱིར་ཡབ་ཀྱི་ཕྱག་རོགས་གནང་སྟེ་བྱ་བ་ཕྲན་ཚེགས་
ལས་དགོས་བྱུང་།
རི་མོའི་འབྲི་རྩལ་རྨད་དུ་བྱུང་བར་བརྟེན་དཀར་ཡོལ་དང་། རྫ་ཆས་སྤུས་དག་གི་རི་མོ་
རྩེ་གྲས་འབྲི་མཁན་དུ་གདན་ཞུས་བྱས། བྱང་ཆ་ལྡན་པའི་སྒྱུ་རྩལ་པ་འདི་པའི་པིར་རྩེ་དངོས་
པོ་དེ་དག་གི་ངོས་སུ་འཁྱུག་པ་ཙམ་གྱིས་གནའ་ཉམས་དོད་པའི་རི་མོས་ཕྱུག་པའི་བུམ་པ་
བལྟམས་ཤིང་། དེ་དག་ལ་ཕལ་མོ་ཆེའི་བསྔགས་པ་ཚད་མེད་ཐོབ། རི་མོ་ཁ་ཅིག་ནི་རྡོ་ཀ་མ་
རུའི་བརྐོས་རིས་ཀྱི་སྒྱུ་རྩལ་ཉམས་འགྱུར་དང་དོ་མཉམ་པའོ། ། དེའི་དབང་གིས། མཚན་སྙན་
ཡང་ས་ཁྱབ་རྡོ་ཁྱབ་ཏུ་གྱུར།
སྤྱི་ལོ1782ལོར། དགུང་ལོ་ཉི་ཤུ་རྩ་བདུན་དུ་སོན་པའི་འདི་པ་གཉེན་སྒྲིག་གནང་། ཆུང་
མའང་སྒྱུ་རྩལ་ལ་མོས་པ་ཟབ་པས་ཐུན་མོང་ཐོག་སྒྱུ་རྩལ་བྱ་བའི་རྒྱུན་མུ་མཐུད་བསྐྱངས། དེ་
ལྟའི་མི་ལོ་ལྔའི་ཡུན་ཚད་དུ་ལས་ལ་བརྩོན་ཞིང་། གྲོན་ཆུང་བསྲི་ཚགས་ཅན་གྱི་བཟའ་ཚོ་
གཉིས་རོ་མར་ཕེབས། གནས་དེར་ལྟོ་གོས་ཕྱིད་ཙམ་གྱི་སྒྱུ་རྩལ་པ་གཞན་ལྟར་གནའ་རྫས་འདྲ་
བཟོ་གནང་སྟེ་ལྟོ་གོས་ཕྱིད་ཐབས་སུ་འབད། སྐབས་ཤིག་རིང་དབྱིན་ཇིའི་སྐུ་དྲག་ཅིག་གི་སྐུལ་
ངོར་ཧོ་མེར་གྱི་ལོ་རྒྱུས་སྙན་ཚིག་ནང་གི་ལྷ་དང་ལྷ་མོའི་གཟུགས་བརྙན་གསོན་ཉམས་དོད་
པའི་བརྩམས་ཆོས་ཤིག་ཀྱང་བརྩམས། དུས་ཕྱིས་དབྱིན་ཇིར་ཕེབས། བརྩམས་ཆོས་ཀྱི་རྒྱུ་སྤུས་
སྔར་བས་ཡར་ངོའི་ཟླ་ལྟར་གོང་དུ་འཕེལ།
བརྐོས་རིས་ཀྱི་བཟོ་རྩལ་རྩེ་གྲས་སུ་སོན་པས་བརྐོས་རིས་མཁས་ཅན་པན་ཁ་སེ་ཡང་
ཐུགས་རབ་ཏུ་མྱོས་ཏེ"བདག་ལྟ་བུའི་སྒྱུ་རྩལ་པ་ཐམས་ཅད་གང་ཉིད་ཀྱི་སྔུན་ན་ནམ་ཡང་ཕམ་
པ་པོའོ"ཞེས་བསྔགས་པ་གནང་ངོ་། །
མཐར་གོང་མའི་སློབ་གླིང་ནས་གདན་ཞུས་བྱས། ཡར་སྔོན་ཡབ་ཀྱི་རྩིས་ཁང་གི་སྟེགས་
བུའི་གམ་དུ་སྔས་འབོལ་ལ་བསྙེས་ཏེ་རི་མོ་འབྲི་བའམ། དཔེ་ཀློག་ལ་སྤྲོ་བའི་བྱིས་པ་དབང་
སྐྱོན་ཅན་དེ་ད་ཆ་ཡོན་ཏན་ཕུན་སུམ་ཚོགས་ཤིང་། ཆེས་མཐོའི་སྒྱུ་རྩལ་གྱི་མི་ཚེའི་རྟོགས་པར་
བསྙེགས་པའི་སྒྱུ་རྩལ་པའི་གོ་མིང་ཆོ་ལོ་དང་སྦྲགས་དགེ་རྒན་ཆེ་མོ་བ་ཞིག་ཏུ་གྱུར། དེ་དག་
ཐམས་ཅད་ནི་གང་དེས་དཀའ་སྡུག་དང་། གེགས་བར་ལས་རྣམ་པར་རྒྱལ་བའི་འཚོ་ཐབས་
ལ་བརྟེན་ཏེ་རྒྱུད་ཀྱི་མྱོང་བ་ཕུན་སུམ་ཚོགས་པོས་མི་ཚེའི་དོན་སྙིང་མངོན་འགྱུར་བྱས་པའི་
ལེགས་བྱས་འབྲས་བུ་དང་། སྐྱེས་བུ་གང་ཞིག་གིས་མི་ཚེའི་སྙིང་པོ་འཚོལ་བྱེད་ཀྱི་ཐབས་
སུའང་མཐོང་ངོ་། །
སྙིང་རུས་ཅན་ལ་ཤེས་རབ་འཕེལ།
དཔའ་སྤོབས་ཉམས་པ་མེད་པའི་རི་ཆ་ཐེའི་གཤིས་ཀ་གྱོང་ཞིང་། དྲེགས་པ་ཆེ་རུང་། དཀའ་
སྡུག་དང་། གེགས་བར་ལས་རྣམ་པར་རྒྱལ་བའི་འབྲས་བུར་གང་ཉིད་ཀྱང་ཐམས་ཅད་ཐུགས་
མགུ་བྱའི་ཡུལ་ལས་མ་འདས། འདི་པ་སོ་ནམ་པ་དབུལ་པོ་ཞིག་གི་ཁྱིམ་དུ་འཁྲུངས། སྐུ་ན་ཕྲ་
དུས་ཡབ་དགོངས་པ་རྫོགས་ཤིང་། ཡུམ་གྱིས་ཁྱོ་ག་གསར་བ་བཙལ་པས་ནམ་རྒྱུན་ཞོགས་པ་
སྔ་པོར་བོང་བུ་དེད་དེ་འོ་མ་འཚོང་བར་བསྐྱོད་དགོས། ཚུལ་དེ་ནི་གང་དེའི་མི་ཚེའི་བགྲོད་
ལམ་གྱི་ཐོག་མའི་འཇུག་ངོགས་སུ་ཟད། ཁོང་ནི་ཐོབ་དང་གོ་ས་ཇི་ལྟར་དམན་རུང་རང་རྩོལ་
དཔྱིས་ཕྱིན་པར་བརྟེན་པའི་འབྲས་བུར་མཐར་ཆེས་བླ་ན་འཕགས་པའི་སྒྱུ་རྩལ་པ་ཞིག་གི་
ལས་དབང་ཉམས་སུ་བཞེས་ཡོད།
ཕ་ཚབ་ཀྱི་སྡང་ཟུག་གིས་གཙེས་ཏེ་ནམ་རྒྱུན་པར་གླ་པའི་བྱ་བ་གཉེར་དུ་བཅུག
ཐེངས་ཤིག་བརྐོས་རིས་ཁང་ཞིག་གི་བརྩམས་ཆོས་ཀྱིས་ཡིད་དབང་ཕྲོགས་པས་གནས་དེར་
བྱ་བ་ལས་ཤིང་། དགེ་ཕྲུག་གི་ཚུལ་དུ་རི་མོ་དང་། རྡོ་ཞོའི་འདྲ་གཟུགས་ཀྱི་ལག་རྩལ་རིགས་
གཉིས་བསླབས་ཤིང་། རང་རྩོལ་དཔྱིས་ཕྱིན་པས་ནང་བྱན་ཆུད་པར་སྦྱངས། དེ་ལྟའི་མི་ལོ་ཉི་
ཤུ་རྩ་གཅིག་ཡུན་གྱི་གླ་ཕོགས་ཐམས་ཅད་ཡོན་དུ་ཕུལ་ཏེ་བླ་མ་གཙུག་ཏུ་བཀུར་ཏོ། །
སྐུ་ཚེ་གང་པོ་སྒྱུ་རྩལ་བྱ་གཞག་ལ་འབུལ་རྒྱུ་ཐུགས་སུ་བཏགས་ཏེ་ལོན་ཏོན་དུ་བྱོན།
ཁོང་ནི་ཀུན་སྤྱོད་ཡ་རབས་དང་། རང་གཤིས་སྒམ་ཚུགས་ཅན་ཞིག་ཡིན་པས་བརྐོས་རིས་པ་
ཞིག་གི་ཕྱག་རོགས་སུ་ཉར། དེའི་བརྒྱུད་རིམ་དུ་ཁང་པའི་མཛེས་བཟོའི་བྱ་བ་གཉེར་བས་སྐུ་
མགྲོན་གྱི་མོས་པ་ཆེས་ཆེར་ཐོབ།
ལོན་ཏོན་གྱི་གོང་མའི་སློབ་གླིང་དུ་ཟབ་སྦྱོང་གནང་། ཡང་ཆོས་དཔོན་འདས་པོ་ཞིག་
གི་དྲན་གསོའི་རྡོ་རིང་བཞེངས་པར་ཡུལ་མིའི་བསྔགས་པ་ཚད་མེད་ཐོབ། བརྩམས་ཆོས་ཀྱི་
ཐོག་མའི་འགྲེམས་སྟོན་ལོན་ཏོན་དུ་གནང་། ཚབ་མཚོན་བརྩམས་ཆོས་ནི《སི་ཐོན་གྱི་མགོ་
བོ》ཞེས་པའི་འདྲ་གཟུགས་དེའོ། ། དུས་ཕྱིས་གྲོགས་པོ་དང་བགྲོ་གླེང་བྱུང་བ་བརྒྱུད་བརྩམས་
ཆོས་དེ་ཉིད་ལ་སློབ་གླིང་གི་དགེ་རྒན་ཆེ་མོ་བ་ཁ་ཅིག་གི་བསྔགས་པའང་ཐོབ། དེའི་དབང་
གིས། འདྲ་གཟུགས་བཞེངས་རྒྱུའི་འགན་འཁྲི་ཇེ་ལྕིར་སོང་ནས། སྐབས་ཤིག་རིང་རི་མོ་འབྲི་
རྒྱུའི་ཁོམ་པའང་བོར་དགོས་བྱུང་། མི་ལོ་བརྒྱད་ཀྱི་ཡུན་ཚད་དུ་བརྐོས་རིས་ཀྱི་འདྲ་གཟུགས་
ལྔ་བཞེངས་ཤིང་། སྐུ་ཡོན་ཡང་གྱ་ནོམ་པ་ཐོབ།
འདི་པར་གྲུབ་འབྲས་གཡུར་དུ་ཟ་བ་སྨིན་རུང་། སྒྱུ་རྩལ་གྱི་རེ་སྙེག་ཕྱིར་སྔར་ལྟར་
རྩོལ་བའི་རྒྱུན་མ་ཆད་པར་བསྲིངས། དམིགས་བསལ་དུ་འཇོར་རྗེ་གདུང་རབས་གསུམ་པའི་
སྐུ་འདྲ་བཞེངས་མཁན་གྱི་ལོན་ཏོན་གྱི་འཐུས་མི་བཅུ་དྲུག་ཁྲོད་ཀྱི་བཟོ་བོའི་དབུ་ཆེན་དུ་
བདམས། ལོ་ངོ་མང་པོ་འགོར་བའི་རྗེས་མཆོད་ཁང་ཆེན་མོའི་སྔུན་ན་བཞེངས་པའི་དྲན་
གསོའི་རྡོ་རིང《 གཉིད་དུ་ཡུར་བའི་བྱིས་པ་ཚོ》ཞེས་པ་བཞེངས། བརྩམས་ཆོས་དེའི་སྒྱུ་རྩལ་
ཉམས་འགྱུར་རྨད་དུ་བྱུང་བས་མཚན་སྙན་ཕྱོགས་སུ་ཁྱབ། ཡང་ཨི་ཐ་ལིར་བྱོན་པའི་ཕེབས་
ལམ་དུ་སྒྱུ་རྩལ་བསམ་གཞིག་གི་རྒྱུན་མ་ལུས་པ་ཟིན་བྲིས་སུ་བཏབ་པས་སྒྱུ་རྩལ་རེ་སྙེག་གི་
ཚད་མཐོན་པོར་སོན། 《ཝ་ཐིའི་བརྐོས་རིས》ནི་ཚབ་མཚོན་བརྩམས་ཆོས་སུ་འདོད། བརྐོས་
རིས་དེའི་སྒྱུ་རྩལ་མཛེས་པར་ལག་མི་མཁས་པའི་ནག་ནོག་དྲི་མས་ནམ་ཡང་དབེན།
ཁོང་ནི་ནམ་ཡང་ཆུང་ངུའི་ཚུལ་གྱིས་དམའ་ས་བཟུང་ནས་མཁས་རློམས་སྐྱོན་གྱི་དྲི་
མས་མ་བསླད་པའི་དམ་པ་ཞིག་སྟེ། སྐུ་ཚེ་གང་པོའི་རྒྱུ་ནོར་ཕོན་ཆེན་གོང་མའི་སློབ་གླིང་ལ་
ཞལ་འདེབས་སུ་ཕུལ་ཏེ་དབྱིན་ཇིའི་སྒྱུ་རྩལ་བྱ་གཞག་ཡར་སྐུལ་གཏོང་ཕྱིར་རྨད་བྱུང་མཛད་
པ་བསྐྱངས།
ཏ་ཧྥི་ཝིའུ་ཁེའི་སྐུ་ཚེ་གང་པོའི་མཛད་འཕྲིན་ལས་སྒྱུ་རྩལ་ལ་བཟུང་བའི་དད་གུས་
ཚད་མེད་པའི་སེམས་ཁམས་དེ་མཚོན་ཐུབ། འདི་པ་སུ་ཁ་རན་གྱི་བློན་ཆེན་ཞིག་གི་ཁྱིམ་དུ་
འཁྲུངས། སྐུ་ན་ཕྲ་དུས་ནས་རི་མོ་འབྲི་རྒྱུར་ཐུགས་ཤིན་ཏུ་མཉེས། བསླབ་གཞིའི་སྦྱངས་འབྲས་
ཞན་རུང་། འདྲ་གཟུགས་བྲིས་མ་དང་། མི་སྣ་བརྗོད་གཞིར་གྱུར་པའི་རི་མོའི་རིགས་ལ་ཐུགས་
སུན་ཆེར་མ་མཛད་པར་བྲིས། བྱིས་པ་གཤིས་འཇམ་ཞིག་ཡིན་ལ་བྱིས་དུས་ཀྱི་ལོ་ཟླ་ཕལ་མོ་
ཆེར་ལག་གང་བདེས་རི་མོ་ཅི་རིགས་འབྲི་བར་གོམས། ནར་སོན་རྗེས་ཡབ་ནས་རི་མོའི་བྱ་
བ་ནི་ཉེས་དམིགས་ཀྱི་གཞི་རུ་གཟིགས་ཏེ་བཀག་སྡོམ་ནན་མོ་བྱས། ཡིན་ཡང་སྒྱུ་རྩལ་པར་
འགྱུར་རྒྱུའི་ཆོད་སེམས་ཉམས་པ་མེད་པས་དཀའ་ངལ་དང་། གེགས་བར་མཐའ་རུ་བསྐྲད་དེ་
གྲུབ་འབྲས་མ་ཐོབ་བར་རི་མོའི་རྒྱུན་བསྲིངས།
རི་མོ་འབྲི་བའི་ཐོག་མའི་དུས་སྐབས་སུ་ཡར་རྒྱས་འགོར་རུང་། རང་རྩོལ་ལ་བརྟེན་ཏེ་
འདྲ་གཟུགས་བྲིས་མ་དཔྱིས་ཕྱིན་པར་སྦྱངས། དེ་བཞིན་ལྷན་སྐྱེས་ཀྱི་ཤེས་རབ་དམན་ཡང་
བློ་བརྟན་འགྱུར་མེད་ཀྱི་སྙིང་སྟོབས་ལྡན་པས་གྲུབ་འབྲས་ལེགས་པོ་ཐོབ། དུས་ཕྱིས་ཀྱི་གསར་
རྩོམ་ཕལ་མོ་ཆེ་འདྲ་གཟུགས་བྲིས་མ་གཙོ་བོར་གནང་། འགྱུར་བའི་རང་བཞིན་དེས་གསར་
རྩོམ་ལེགས་འགྲུབ་ཀྱི་མྱུར་ལམ་བཤངས་ཁར། མཚན་སྙན་སྔར་བས་རླུང་ལྟར་ཁྱབ།
ལྟོ་གོས་ཕྱིད་ཙམ་གྱི་གང་ཉིད་ལོན་ཏོན་དུ་བྱོན། གནས་དེར་ཁང་ཆུང་ཞིག་བོགས་མར་
བཞེས་ཏེ《གྲོང་གསེབ་ཀྱི་ཆབ་སྲིད་པ་ཚོ》ཞེས་པའི་བརྩམས་ཆོས་དེ་ཐོག་མར་བརྩམས། ཁོང་
གི་བརྩམས་ཆོས་ཕལ་མོ་ཆེའི་རིན་གོང་དམའ་ཞིང་། དུས་ཚོད་མང་པོ་སྤྱད་དེ་ལེགས་འགྲུབ་
བྱུང་བ་ཤ་སྟག་ཡིན་པས་འཚོ་བའི་འཁོས་ཀ་སྔར་ལྟར་ཞན་པོའི་གནས་སུ་ལྷུང་། དེ་བཞིན་
བརྩམས་ཆོས་ཕལ་མོ་ཆེ་ནི་བསམ་གཞིག་ནན་མོས་བློས་བསླངས་སུ་བསྟར་ཞིང་། ཡང་བསྐོར་
བསྐྱར་བསྐོར་གྱི་བཟོ་བཅོས་ལས་གྲུབ་པས་ཕལ་མོ་ཆེས་གང་དེས་བསམ་གཞིག་ནན་མོ་དང་། པིར་
རྩེ་ཡང་ཡང་འགུལ་བ་ལས་མཐར་བརྩམས་ཆོས་སྤུས་དག་བལྟམས"ཞེས་བསྔགས་པར་བྱའོ། །
འདི་པས"བདག་གིས་སྙིང་རུས་ཆེན་པོས་རྩོལ་བ་ལྡབ་བརྒྱར་བསྐྱེད་དགོས་ཏེ། དེས་
ཤེས་རབ་འཕེལ་བའི་ཕྱིར"ཞེས་གསུངས་པ་ནི་རྨད་དུ་བྱུང་བའི་ལེགས་བཤད་ཅིག་ཏུ་
འཁུམས་སོ། ། ཁོང་ནི་ནམ་ཡང་དམན་ས་བཟུང་བར་སྤྲོ་བས་རྒྱུན་པར་ཕ་རོལ་པོའི་སྒྱུ་རྩལ་
བགྲོ་གླེང་གི་གཏམ་གསན་པའི་རྟུལ་ཞུགས་ཁོ་ན་འཛིན། དེའི་དབང་གིས། ཤེས་རབ་ཀྱི་རྩལ་
དང་མི་ལྡན་ཡང་སྙིང་རུས་ཀྱི་མཐུན་རྐྱེན་འཛོམས་པའི་གང་ཉིད་སྒྱུ་རྩལ་གྱི་ཡང་རྩེར་སོན་
པའི་རི་མོ་བ་གྲགས་ཅན་ཞིག་ཏུ་གྱུར་ཏོ། །
འཁོས་ཀ་ཞན་པའི་གེགས་བར་ལས་ལེགས་འགྲུབ་ཀྱི་མཚམས་བཞག་པ་དང་། ཡང་ན་སྙིང་
རུས་མ་གཟོད་པར་བགྲོད་ལམ་ནས་ཕྱིར་བཤོལ་བའི་སྒྱུ་རྩལ་པ་བགྲང་གིས་མི་ལང་། ཡིན་ཡང་རི་
མོ་བ་མར་ཐིན་ནི་དེ་ལྟའི་ཚུལ་ལས་འགོངས་པ་སྟེ། གསར་རྩོམ་ལ་རྣམ་ཤེས་བསྟིམ་པའི་དུས་
ལྟོ་གོས་ཕྱིད་ཙམ་གྱི་གནས་སུ་གྱར་ཡོད། དྲན་སྣང་ལྟར་ན་ཐེངས་ཤིག་ཁུག་མར་དངུལ་སྐར་
མ་གཅིག་ལས་ལྷག་མེད། དེས་མན་པོའོ་ཞིག་ཉོ་བསམས་ཏེ་ཕྱག་ཏུ་བཞེས་སྐབས་དངུལ་མ་
འདང་བས་སྦྱིན་བདག་གིས་ཕར་ཕྲོགས། བཀྲེས་ལྟོགས་ཀྱིས་མནར་བའི་སྒྱུ་རྩལ་པ་འདི་ཉིད་
དེ་ལྟའི་ཚུལ་གྱིས་རང་ཁྱིམ་གྱི་ཅོག་ཙེའི་ཐོག་གི་མན་པོའོ་སྐམ་པོའི་ཕྱེ་མས་བཀྲེས་གདུང་
སེལ་དགོས་བྱུང་། ཡིན་ཡང་བློ་བརྟན་འགྱུར་མེད་ཀྱིས་གསར་རྩོམ་གྱི་རྒྱུན་བསྲིངས་ཏེ་ལེགས་
འགྲུབ་ཀྱི་ཡིད་ཆེས་ཐུགས་སུ་བཏགས་སོ། །དེ་ཡང་ཉིན་འགའི་རྗེས་སུ་གང་ཉིད་ཀྱི་བརྩམས་ཆོས་
འགྲེམས་སྟོན་བྱ་རྒྱུའི་སྐལ་བ་ཐོབ་ཅིང་།མཚན་སྙན་ཡང་ཕྱོགས་བཅུར་ཁྱབ་བོ། །
སློབ་གྲྭའི་སློབ་གསོར་བརྟེན་པ་ཙམ་གྱིས་མི་འགྲིག
སློབ་གྲྭའི་སློབ་གསོ་ནི་རྩ་དོན་དང་། བསླབ་གཞི་གཙོ་བོར་གྱུར་པའི་སློབ་གསོའི་རིགས་
ཤིག་ཡིན་པས་སྒྱུ་རྩལ་པ་ཞིག་ནམ་ཡང་གསོ་སྐྱོང་བྱ་མི་ཐུབ། ངེས་པར་དུ་རང་རྩོལ་ཆེན་
པོས་དོན་དངོས་ཀྱི་སྦྱོང་བརྡར་བྱ་དགོས་རྒྱུ་གལ་ཆེའོ། །ཕོ་ཐིན་སྐུ་ན་ཕྲ་དུས་ཡབ་ཀྱི་གཞུང་
ལས་ཁང་དུ་འཚར་ལོངས་བྱུང་ཞིང་། བརྒྱུད་རིམ་དེར་རྩིས་རིག་གི་མན་ངག་དཀྱུས་མའི་
རིགས་བསྒྲེས་ཨར་ལས་ཤེས་བྱ་མཁྱེན། ཡིན་ཡང་ཐུགས་བློ་མ་ཚིམས་པར་ཐམས་ཅད་སླར་
མགོ་ནས་ཐེངས་ཤིག་སྦྱང་རྒྱུའི་དགོངས་པ་དྲག་ཏུ་འཁྲུངས་ཤིང་། ངེས་པར་དུ་དོན་དངོས་ཀྱི་
སྦྱོང་བརྡར་ལས་ཐོབ་འོས་པར་སྙམ། རིམ་བཞིན་ཤིང་བཟོ་བ་དང་། ཡེ་ཤུའི་བཙུན་མའི་དགེ་
སྒྲུབ་ཁང་གི་ལྡུམ་སྐྱོང་པ་གནང་བས་མྱོང་བ་ཕུན་སུམ་ཚོགས་པོས་ཨར་ལས་ཀྱི་ཤེས་བྱ་མང་
པོ་ཐུགས་སུ་ཆུད། དེ་བཞིན་གནའ་བོའི་འཛུགས་སྐྲུན་གྱི་རི་མོ་འབྲི་བ་དང་། མཆོད་ཁང་གི་
གྲུབ་ཚུལ་ལའང་ཞིབ་འཇུག་གཏིང་ཟབ་གནང་། དུས་ཕྱིས་རྒྱལ་ཁམས་འགྲིམས་ཏེ་གནའ་
བོའི་འཛུགས་སྐྲུན་གྱི་ཨར་ལས་ལ་ཞིབ་འཇུག་གནང་ཞིང་། འཆར་འགོད་རི་མོའང་བྲིས་པས་
མཐར་གྲུབ་འབྲས་ཡོད་པ་ཅན་གྱི་ཨར་ལས་པ་ཞིག་ཏུ་གྱུར།
སུ་ཁ་རན་གྱི་དྲན་གསོའི་རྡོ་རིང་གི་བཟོ་སྐྲུན་པ་འཇོར་རྗེ་ཁན་པོའི་ཡབ་ནི་རྫི་བོ་ཞིག་གོ །
དེ་ལྟའི་དབེན་གྲོང་གི་འཚོ་བས་གང་དེར་སྒྱུ་རྩལ་བློ་སྦྱོང་གི་སྐལ་བ་དབེན། དགུང་ལོ་བཅུར་
སོན་དུས་ཡབ་ཀྱི་སྦྱིན་བདག་དེས་ཞིང་ར་ཞིག་ཏུ་མངགས། གནས་དེའི་མཛེས་ཤིང་ལྟ་ན་སྟུག་
པའི་མཁར་གྲོང་དང་། མཆོད་ཁང་གིས་ནམ་ཡང་བརྗེད་པར་དཀའ་བའི་བག་ཆགས་ཟབ་
མོ་བཞག དེའི་དབང་གིས། ཨར་ལས་ཀྱི་བྱ་བ་གཉེར་རྒྱུའི་ཐུགས་འདུན་ཡབ་ལ་ཞུས་པས་
གནས་དེའི་ཤིང་བཟོ་ཞིག་གི་གམ་དུ་དགེ་ཕྲུག་ཏུ་མངགས། དུས་ཕྱིས་ས་ཁོ་ཐ་འི་ཐེར་དང་ངོ་
ཤེས་སུ་གྱུར། དེ་ལྟར་ཁུལ་དེའི་དགེ་སྒྲུབ་ཁང་གི་བཟོ་བཀོད་ལ་གཟིགས་ཞིབ་དང་། ཞིབ་འཇུག་
ལེགས་པར་གནང་། ཨར་ལས་ཀྱི་མོས་པ་ཆེན་པོས་ཤིང་བཟོའི་བྱ་བ་གཙོ་བོར་གཉེར་ཏེ་དབྱིན་
ཇིའི་བྱང་ཕྱོགས་ཀྱི་ས་ཆ་མང་ཆེ་བ་ཞབས་ཀྱིས་བཅག ལྷག་པར་ཏུ་ག་སིག་ལུགས་ཀྱི་བཟོ་
བཀོད་ལམ་ནས་ཞིབ་འཇུག་ལེགས་པར་གནང་།
མི་ལོ་དགུའི་དུས་ཡུན་རིང་རྒྱལ་ཁམས་འགྲིམས་ཏེ་གནས་དེ་དག་གི་མཆོད་ཁང་ལ་
གཟིགས་ཞིབ་དང་། ཨར་ལས་ཀྱི་བཟོ་བཀོད་ཉམས་འགྱུར་ལ་ཞིབ་འཇུག་གནང་། དུས་ཕྱིས་
དབྱིན་ཇིའི་ལྷོ་ཕྱོགས་སུ་ཕེབས་ཏེ་གནའ་བོའི་བཟོ་སྐྲུན་ཉམས་འགྱུར་ལ་གཙོ་བོར་ཞིབ་
འཇུག་གནང་། སྤྱི་ལོ1824ལོར། ཡོ་རོབ་ཏུ་བྱོན་ཏེ་ཤིང་བཟོའི་བྱ་བ་ཁོ་ན་གཉེར། དེ་ནས་ཕེ་
རིས་སུ་བྱོན།གནས་དེར་གཟའ་འཁོར་ཁ་ཤས་ཀྱི་ཡུན་ཚད་དུ་རི་མོ་འབྲི་བ་དང་། གནའ་བོའི་
ཨར་སྐྲུན་གྱི་ཉམས་འགྱུར་ལའང་ཞིབ་འཇུག་གནང་། ལྷག་པར་དུ་བྱ་བ་འཚོལ་བདེ་བའི་
ཕྱིར་ཆུ་ཟོན་འཕྲུལ་འཁོར་གྱི་ཤེས་བྱའང་སྦྱངས། ཡང་སུ་ཁ་རན་དུ་ཕྱིར་འཁོར་རྗེས་འབུར་
གཟུགས་རི་མོའི་འབྲི་རྩལ་མཁས་པར་གྱུར། གང་དེའི་ཨར་སྐྲུན་དཔེ་རིས་བྲིས་མ་ཁ་ཅིག་ཕྱི་
རབས་པས་བརྐོས་རིས་ལམ་དུ་བཀོད་དོ། །
གང་ཉིད་ནི་ངག་སྒོ་དོག་པའི་སྐྱེས་བུ་ཁེངས་སྐྱུང་ཅན་ཞིག་ཡིན་པས་སུ་ཁ་རན་གྱི་དྲན་
གསོའི་རྡོ་རིང་ཨུ་ཡོན་ལྷན་ཁང་ནས་བྱ་དགའ་བསྩལ་བའི་ཉིན་མོར་ཕལ་མོ་ཆེས་གླེན་པའི་
རང་བཞིན་དུ་མཐོང་བ་ལས་གང་དེའི་ཤེས་རབ་ཀྱི་དགེ་མཚན་ཆ་རྟོགས་མེད་ཁར། བྱ་དགའི་
དངུལ་ཡང་ལོངས་སྤྱོད་བྱ་ཁོམ་མེད་པར་དགོངས་པ་རྫོགས། མཐར་ཉམས་པ་མེད་པའི་སྙིང་
སྟོབས་དང་། བདག་ཉིད་བློ་སྦྱོང་གི་ངོ་བོར་གྱུར་པའི་གཟི་བྱིན་གྱི་མཚན་བྱང་དྲན་གསོའི་རྡོ་
རིང་ཐོག་ནམ་ཡང་ལྷམ་མེར་འཁོད་དོ། །
ལྷག་བསམ་དང་མོས་པ་ནི་ལེགས་འགྲུབ་ཀྱི
སྔོན་འགྲོའོ། །
འཇོན་ཆི་པུ་སོན་ནི་སྒྱུ་རྩལ་ལ་ལྷག་བསམ་དག་པ་དང་། མོས་པ་ཡོད་པ་ཅན་ཞིག་གོ །
སྐྱེས་བུ་ཐ་མལ་བ་དང་བལྟོས་ན་ཆེས་བླ་ན་འཕགས་པ་སྟེ། དེ་དག་ནི་ལོངས་སྤྱོད་ཕྱིར་རྩོལ་བ་
བརྩམས་པའི་ཚུལ་ཙམ་མོ། །
འདི་པ་ལྡུམ་སྐྱོང་པ་དབུལ་པོ་ཞིག་གི་ཁྱིམ་དུ་འཁྲུངས། སྐུ་ན་ཕྲ་དུས་ནས་ཤེས་རབ་རྣོ་
བ་སྟེ། གྲི་རྩེས་ཤིང་ལེབ་ངོས་སུ་སྲོག་ཆགས་ཀྱི་བརྐོས་རིས་གསོན་ཉམས་དོད་པར་བརྐོ་ནུས་
པས་སོ། །དེའི་དབང་གིས། ཡབ་ཀྱིས་ཤིང་བཟོ་བ་ཞིག་གི་གམ་དུ་དགེ་ཕྲུག་ཏུ་མངགས། ཡུན་
ཚད་ཐུང་ངུར་བརྐོས་རིས་ལག་རྩལ་ཐོགས་མེད་དུ་མཁྱེན། སྐབས་དེའི་བརྩམས་ཆོས་ལའང་
བསྔགས་པ་ཚད་མེད་ཐོབ་པས་བརྐོས་རིས་བཟོ་རྩལ་ལ་དང་བ་དབང་མེད་དུ་འཁྲུངས། དུས་
མཚུངས་བརྐོས་རིས་མཁས་པ་ཞིག་གིས་མ་དངུལ་ཕོན་ཆེན་བཏང་བའི་གདན་ཞུས་ཀྱི་གནང་
བ་ཐོབ་སྟེ་མི་ལོ་དྲུག་གི་ཟབ་སྦྱོང་དུ་མངགས། དེ་ལྟར་སྒྱུ་རྩལ་ལ་བྱང་བའི་ཤེས་རབ་ཀྱི་རྩལ་
མངོན་པར་གསལ་བས་གསར་རྩོམ་སྨིན་མཚམས་སུ་སོན། དེ་ནས་ལོན་ཏོན་དང་། རོ་མ་
སོགས་སུ་སྔ་ཕྱིར་བྱོན་པས་མཚན་སྙན་གྱི་བ་དན་ཡོ་རོབ་ཧྲིལ་པོར་གཡོ་བའི་ཚུལ་དུ་གནས་
སོ། །
གོང་མའི་སློབ་གླིང་གི་གླིང་གཙོ་རོ་པེར་ཐེ་ས་པེ་ནི་ལྷམ་བཟོ་བ་དབུལ་པོ་ཞིག་གི་ཁྱིམ་
ནས་འཁྲུངས། སྐུ་ན་ཕྲ་དུས་རི་མོ་འབྲི་རྒྱུར་ཐུགས་མཉེས་ཤིང་། བུད་མེད་ཅིག་གི་རོགས་རམ་
ལས་སྒྱུ་རྩལ་བྱ་གཞག་ནང་ཞུགས་རྒྱུའི་སྐལ་བ་བཟང་པོ་ཐོབ།
་ལོ1830ལོར། ཁུལ་དེའི་སྐུ་དྲག་ཅིག་གི་ཐུགས་ཁུར་ཟབ་བཞེས་ལས་སུ་ཁ་རན་སློབ་
གླིང་དུ་སློབ་གཉེར་གནང་། དུས་ཕྱིས་ལོན་ཏོན་དུ་བྱོན། སྦྱིན་བདག་མང་པོའི་ཕྱག་རོགས་
ལས་རང་རྩོལ་དཔྱིས་ཕྱིན་པ་གནང་བས་མཐར་སྒྱུ་རྩལ་པ་མིང་གྲགས་ཅན་དུ་གྱུར།
རི་མོ་བ་གྲགས་ཅན་ནོའུ་ཕེ་ཐོན་ནི་སྒྱུ་རྩལ་གྱི་བྱ་གཞག་ལ་ཐོག་མར་འཇུག་དུས་ཅོག་
ཙེའི་རས་དང་། སྲིན་བལ་འཚེམ་དྲུབ་མའི་རི་མོ་འབྲི་མཁན་ཞིག་ཡིན། སྤྱི་ལོ1840ལོར།
དུས་དེབ་ཀྱི་བར་བཅུག་རི་མོ་འབྲི་བའི་བྱ་བ་ཕྲན་ཚེགས་ལས། གང་ཉིད་ནི་རང་རྩོལ་ཅན་
གྱི་སྐྱེས་བུ་དབང་རྣོན་ཞིག་ཡིན་པས་མཚན་སྙན་ཡང་རིམ་བཞིན་ཁྱབ། བྱ་དགའ་རིམ་པ་དང་
པོ་ཐོབ་པའི《 ཆོས་ལུགས་ཀྱི་སྙིང་སྟོབས》ནི་སྒྱུ་རྩལ་སྨིན་མཚམས་སུ་སོན་པའི་ཚབ་མཚོན་
བརྩམས་ཆོས་དང་།དེ་བྱིངས་ཀྱི་བརྩམས་ཆོས་ཕལ་མོ་ཆེའི་སྒྱུ་རྩལ་མཛེས་པ་ཟབ་བོ། །
འཇེམ་སེ་ཤ་ཕེར་ནི་བློ་བརྟན་འགྱུར་མེད་ཀྱི་སྙིང་རུས་ལ་བརྟེན་ནས་མཐར་འབྲས་
བཟང་ཐོབ་པའི་སྒྱུ་རྩལ་པ་ཞིག་ཡིན། སྤྱི་ལོ1825ལོར། མགར་བའི་ཁྱིམ་དུ་འཁྲུངས། ཕུ་ནུ་
མིང་སྲིང་བཅུ་གསུམ་ཚང་མར་སློབ་གཉེར་གྱི་སྐལ་བ་ཐོབ་མེད། དགུང་ལོ་བཅུ་ལ་སོན་དུས་
ལྕགས་བཙོ་སྦྱངས་ཀྱི་བཟོ་གྲྭ་ཞིག་ཏུ་གླ་པ་གནང་སྟེ་ལོ་གཉིས་བཞུགས། དུས་ཕྱིས་ཡབ་ཀྱི་
བྱ་བ་ལས་སའི་འཁོར་ཁང་དུ་ཕྱག་ལས་གནང་། ནམ་རྒྱུན་པར་ཁོམ་པ་ཡོད་ཚད་དུ་ཡབ་ཀྱི་
གསབ་ཁྲིད་གསན། ཁྲོ་ཐབ་ཀྱི་འཆར་བཀོད་རི་མོ་བྲིས་པས་གཉེན་ཉེ་དུའི་ཡིད་དབང་ཕྲོགས་
ཤིང་།ཡར་སྐུལ་གྱི་ཞལ་ཏ་ཡང་ནས་ཡང་དུ་ཐོབ།
ཕུ་བོའི་སྐུལ་ངོར་འདྲ་གཟུགས་བྲིས་མ་དང་། ལྗོངས་རྣམ་རི་མོའི་འགོ་བརྩམས། སྤྱིར་
འབུར་གཟུགས་རི་མོའི་འབྲི་རྩལ་དང་། དཀར་ཆ་ནག་ཆའི་ཚོན་མདངས་ཚུལ་བཞིན་མ་ཐོན་
རུང་། དུས་ཕྱིས་རིགས་པའི་གཞུང་ལུགས་སྦྱངས་ཏེ་རི་མོའི་རྒྱུན་བསྐྱངས། དགུང་ལོ་བཅུ་
དྲུག་ཏུ་སོན་དུས་སློབ་གླིང་དུ་རི་མོའི་སློབ་ཚན་གསན་རྒྱུའི་སྐལ་བ་ཐོབ། ཐེངས་ཤིག་སློབ་
དཔོན་གྱིས་པེ་ནར་ཐེའི《རི་མོའི་སྤྱོད་མཁོ་གླེང་བ》ཞེས་པའི་དཔེ་ཆ་བལྟ་བར་སྐུལ། ཁོང་
གིས་ཡི་གེའི་འབྲི་ཀློག་དེ་ཅུང་ཙམ་ལས་མི་མཁྱེན་པས་ཡུམ་དང་། ཕུ་བོས་བཀླགས་ཏེ་གཞུང་
ཆ་ཚང་གསན་པའོ། ། དེའི་དབང་གིས། ཡི་གེའི་འབྲི་ཀློག་གཙིགས་ཆེ་བར་དགོངས་ཏེ་རང་
རྩོལ་ཆེན་པོས་སྦྱངས་པས་གཞུང་ཆེ་མོའི་དཔེ་ཆ་བཀླག་ཐུབ་པའི་ཚད་དུ་སོན། དེ་ལྟར་རི་
མོའི་སྒྱུ་རྩལ་གྱི་གཞུང་ཆེ་མོར་བལྟ་ཀློག་དང་། ཏ་ཧྥེན་ཆིའི《མཇུག་མཐའི་དགོང་ཟས》ལའང་
ལད་འབྲི་ཡང་ཡང་གནང་།
དེ་ནས་སྣུམ་ཚོན་རི་མོ་འབྲི་རྒྱུའི་ཚོད་ལྟའི་འགོ་བརྩམས་མོད། བྲི་བྱའི་རས་གཞིའི
ངོས་རྩུབ་པ་དང་། སྙོམས་པོ་མེད་པར་བརྟེན་ཕམ་ཁ་ཉོས། སླར་ཡང་དགེ་རྒན་གྱི་ཁྲིད་སྟོན་
དང་། འཁོས་ཀ་དང་འཚམ་པའི་མཐུན་རྐྱེན་དང་བསྟུན་ནས་སྣུམ་ཚོན་རི་མོ་བྲིས། རིག་པ་
རྣོ་བར་བརྟེན་མྱུར་དུ་མཁྱེན་ཅིང་། སློབ་དཔོན་ལས་ཀྱང་ཁྱད་དུ་འཕགས་པའི་ཚད་དུ་སོན།
སྣུམ་ཚོན་རི་མོའི་བརྩམས་ཆོས་ཀྱི་ཐོག་མ་ནི་བརྐོས་རིས་ལ་ལད་འབྲི་བྱས་པའི《བལ་འབྲེག་
པ》 ཞེས་པ་དེའོ། ། བརྩམས་ཆོས་དེའི་བླུ་ཡོན་གྱི་ཆ་ཤས་ཀྱིས《སྣུམ་ཚོན་རི་མོའི་དམར་ཁྲིད》
ཅེས་པའི་དཔེ་ཆ་བླུས་ཤིང་། ཡང་ཡང་བཀླགས་པར་བརྟེན་སྣུམ་ཚོན་རི་མོའི་རིགས་པའི་
གཞུང་ལུགས་ལ་མཁྱེན་པའི་མངའ་བརྙེས་པར་གྱུར། འཁོས་ཀ་ཞན་སྟབས་རི་མོའི་ཡོ་བྱད་
ཕལ་མོ་ཆེ་སྐུ་ངོ་མས་བཟོས་པ་དང་། རང་སྟོབས་ཀྱིས་རི་མོ་ཡང་ཡང་བྲིས་ཏེ་སྒྱུ་རྩལ་པའི་ལམ་
བུར་གཤེགས་སོ། །
གང་ཉིད་ཀྱི་འཕྲིག་ཡིག་ཅིག་ཏུ"བདག་གིས་རི་མོ་ཞིག་འབྲི་འདོད་པ་སྟེ། 《ཟླ་འོད་
འོག་གི་མཛེས་ལྗོངས》དང་། 《ཤིང་འབྲས་ཀྱི་རི་མོ》གཉིས་སོ། །ད་དུང《ལྕགས་བཙོ་སྦྱངས་
ཀྱི་བཟོ་གྲྭ》ཞེས་པ་ཞིག་བློས་བསླངས་བྱེད་སྒང་དུ་ཟད་པས་རི་མོའི་ལམ་དུ་ད་བར་ཕབ་མེད།
ཡིན་ཡང་། བརྗོད་གཞི་གཙོ་བོ་ཤོག་བུའི་ངོས་སུ་ཕབ་རྗེས་སླར་རས་གཞིའི་ངོས་སུ་ཕབ་པར་
བྱའོ། ། བརྩམས་ཆོས་དེའི་ཐོག་མའི་བློས་བསླངས་ནི་བདག་གིས་བྱ་བ་ལས་སའི་ལྕགས་བཙོ་
སྦྱངས་ཀྱི་འཁོར་ཁང་དེ་ནས་བྱུང་། རི་མོའི་སྒྲིག་གཞི་ཚར་དུས་གཤགས་བཅོས་རིག་པ་གལ་
ཆེ་བར་སྙམ་པའི་སེམས་ཚོར་སྐྱེས་ལགས་ཏེ། མི་སྣའི་ཤ་གནད་ཀྱི་ཐིག་རྩ་མངོན་པར་གསལ་
བར་མཚོན་ནུས་པའི་ཕྱིར་རོ། །སྤྱིར་ཕུ་བོའི་གཟིགས་སྐྱོང་ལས་བླུ་ཡོན་ཅི་ཡང་མེད་པར
《གཤགས་བཅོས་རིག་པའི་ཞིབ་འཇུག》ཅེས་པའི་དཔེ་ཆ་དེ་ལག་སོན་བྱུང་། བདག་གིས་ཀྱང་
རིན་བྲལ་གྱི་ནོར་བུའི་ཚུལ་དུ་བསྒོམས་ཏེ་ཞིབ་ཀློག་བྱས། མཚམས་རེར་ཕུ་བོ་བྲི་བྱའི་དཔེ་
གཞིའི་ཡུལ་དུ་བཀར་ཏེ་རི་མོ་བྲིས་པས་འབྲི་རྩལ་ལ་སྒོ་ཀུན་ནས་ཡར་རྒྱས་ཆེ། དེའི་དབང་
གིས། ཉམས་པ་མེད་པའི་སྟོབས་ཤུགས་ཤིག་གིས་རི་མོའི་སྒྱུ་རྩལ་སློབ་རྒྱུར་ཡར་སྐུལ་ཐེབས་
བྱུང་། འབུར་གཟུགས་རི་མོའི་བྲིས་རྒྱུན་རྟོགས་ཕྱིར《སྒྱུ་རྩལ་གྱི་རྩ་བའི་རིགས་པ》ཞེས་པ་
དཔེ་ཀློག་བྱས"ཞེས་པ་ལྟར་གང་དེའི་སྒྱུ་རྩལ་གྱི་ལམ་བུ་ནི་དཀའ་སྡུག་ལས་རྣམ་པར་རྒྱལ་
བའི་བརྒྱུད་རིམ་ཞིག་གོ །
རང་རྩོལ་གྱི་མཐུས་སྒྱུ་རྩལ་གྱི་ཤེས་བྱ་མང་པོ་ཁོང་དུ་ཆུད་པ་དང་། དོན་དངོས་ཀྱི་
བརྩམས་ཆོས་གཞིར་བཀོལ་བས་གསར་རྩོམ་གྱི་བྱ་བ་ལམ་དུ་ལྷོངས། ཡབ་ཀྱི་འདྲ་གཟུགས་
བྲིས་མ་དེ་ནི་ཐམས་ཅད་ཀྱི་བསྔགས་བྱའི་ཡུལ་དུ་གྱུར་ཅིང་། ཡང་དུས་ཡུན་རིང་པོའི་ཡུན་
ཚད་དུ་ལེགས་འགྲུབ་བྱུང་བའི་བརྩམས་ཆོས《ལྕགས་བཙོ་སྦྱངས་ཀྱི་བཟོ་གྲྭ》ཞེས་པའང་སྒྱུ་
རྩལ་པ་མང་པོའི་དོ་སྣང་གི་ཡུལ་དུ་གྱུར། མཐར་འདྲ་གཟུགས་བྲིས་མའི་རི་མོ་བར་གྱུར་ཅིང་། བརྩམས་
ཆོས་ཕུལ་བྱུང་མང་པོ་བྱོན། དུས་ཕྱིས་སུ་བརྐོས་རིས་ཐད་ཐུགས་རྒྱུས་ཅི་ཡང་མེད་རུང་། སྒྱུ་
རྩལ་དེ་ཉིད་དོན་དུ་གཉེར་རྒྱུའི་དགོངས་པ་དྲག་པོ་འཁྲུངས་སོ། །
གཤམ་འཁོད་འཕྲིན་ཡིག་ལས་གང་དེས་བརྐོས་རིས་སྒྱུ་རྩལ་དོན་དུ་གཉེར་རིང་ཕྲད་
པའི་དཀའ་སྡུག་དང་། ཚུལ་ཇི་ལྟ་བུས་མཐར་བསྐྲད་ཚུལ་རྟོགས་ཐུབ་པ་སྟེ"བདག་གིས་རྣོ་
ལྕགས་ལེབ་མོ་བཟོ་སྐྲུན་གྱི་བརྡ་ཁྱབ་མཐོང་བ་ལས་རྣོ་ལྕགས་ལེབ་མོ་དང་། གཞན་ད་དུང་
བརྐོས་རིས་ཡོ་བྱད་ཀྱི་བླུ་ཡོན་བསྐུར་ཟིན། སྐབས་དེའི་བདག་ལ་མཚོན་ན། བརྐོས་རིས་སྒྱུ་
རྩལ་ལ་རྒྱུས་མངའ་ཅི་ཡང་མེད། མི་འགོར་བར་ཡོ་བྱད་ལག་ཏུ་སོན་རྗེས་རྣོ་ལྕགས་ཀྱི་བརྐོས་
རིས་སྨྱུ་གུ་དེ་བཀོལ་སྤྱོད་ཅི་ཡང་མ་བྱས་གོང་འཕྲོ་བརླག་ཏུ་སོང་། རྣོ་ལྕགས་ལེབ་མོའི་ངོས་སུ་
བརྐོས་རིས་དངོས་སུ་བརྩམས་དུས་བཟོ་བཀོད་མཉམ་འབྲེལ་ལྷན་ཚོགས་ནས་འགྲན་སྡུར་གྱི་
བྱ་དགའ་བསྩལ་རྒྱུའི་འཆར་གཞི་ཞིག་འཐེན་འདུག བདག་གིས་ཀྱང་ཚོད་ལྟ་ཞིག་བྱ་སྙམ་
སྟེ་ཞུགས་པས་བྱ་དགའ་ཐོབ་ལགས། དེ་ལྟའི་ཚུལ་གྱིས་བརྐོས་རིས་ཡོ་བྱད་ཇི་ལྟར་སྤྱོད་སྟངས་
རྟོགས། མཚམས་རེར་བརྐོས་རིས་དམིགས་བསལ་དུ་དོན་གཉེར་མ་བྱས་པར་ཁོམ་པ་ཡོད་དུས་
ལས་པའི་གོམས་གཤིས་ཀྱང་ཡོད་མྱོང་། ཡིན་ཡང་། སྙིང་རུས་དང་། འདུན་པའི་སྙིང་སྟོབས་
ཀྱིས་ལེགས་འགྲུབ་བྱུང་ངོ་། ། ཞིབ་འདང་བརྒྱབ་ན། ལེགས་བྱས་ཀྱི་འབྲས་བུ་ནི་སྙིང་རུས་
དང་། འདུན་པའི་སྙིང་སྟོབས་ཀྱི་མཐུ་ལས་འཁྲུངས་སྙམ"ཞེས་པའོ། །
གང་དེའི་བརྩམས་ཆོས《ལྕགས་བཙོ་སྦྱངས་ཀྱི་བཟོ་གྲྭ》ཞེས་པ་ནི་སྐུ་ཚེ་སྨད་ཀྱི་མི་ལོ་
ལྔའི་ཡུན་ཚད་སྤྱད་དེ་རྣོ་ལྕགས་ལེབ་མོའི་ངོས་སུ་བརྐོས་རིས་ཀྱིས་གྲུབ་པ་ཞིག་གོ། གང་ཉིད་
ནི་མཛད་འཕྲིན་ཆེ་རུང་། སྐུ་ཚེ་གང་པོར་དམན་ས་བཟུང་སྟེ་བཞུགས་པར་སྤྲོ་བ་ཞིག་གོ །
རང་རྩོལ་ཅན་གྱི་རོལ་མོའི་སློབ་དཔོན་ཆེ་མོ་
རི་མོ་དང་། བརྐོས་རིས། རོལ་མོ་གང་ཞིག་གི་སྒྱུ་རྩལ་རྣམ་གྲངས་ལ་རང་རྩོལ་དཔྱིས་
ཕྱིན་པའི་རྩོལ་བ་མཁོ། ཧན་ཏེ་ནི་ངལ་བར་མི་སྐྲག་པའི་གཞས་གདངས་རྩོམ་མཁན་མིང་
གྲགས་ཅན་ཞིག་གོ ། འདི་པ་ནམ་ཡང་གེགས་བར་གྱི་སྔུན་ན་འགྱེལ་མ་མྱོང་། ལྡོག་སྟེ་དེ་
དག་ལས་རྣམ་པར་རྒྱལ་བ་ཞིག་གོ །སྤྱིར་བུན་འཇལ་གྱི་ཁུར་པོ་ལྕི་མོས་ལྟོ་གོས་ལའང་གྲོན་
ཆུང་བྱ་དགོས་པའི་མཚམས་སུ་རོལ་མོའི་སྒྱུ་རྩལ་མ་དོར་བར《རོགས་ཕན་ཆེན་མོའི་སྙན་
དབྱངས》བརྩམས། དེ་ཡང་རང་རྣམ་དུ"དཔའ་སྤོབས་དང་བཅས་མདུན་དུ་སྐྱོད་ཅིག སུ་
ཞིག་གིས་ཕན་མ་བཏགས་པའི་དུས་སུ་བདག་ཉིད་ཀྱི་རྩོལ་བར་བརྟེན་དགོས"ཞེས་འཁོད་པ་
ལྟར་རོ། །
པེ་ཟོ་ཧྥིན་དང་། མོ་ཆེ་ལེ་སི། པག་ཧ་ལ་སོགས་པའི་རོལ་མོ་བ་གྲགས་ཅན་རིམ་པར་བྱོན།
འདི་པ་ཚོས་ཤེས་རབ་ཀྱི་རྩལ་སྤྲུགས་ཤིང་། རང་རྩོལ་གྱིས་རང་ལམ་གདམ་གར་སྦྱར་རོ། །
དབྱིན་ཇིར་རོལ་མོའི་སྒྱུ་རྩལ་གྱི་སྐྱེས་བུ་མིང་གྲགས་ཅན་བྱོན་ཚད་ཉུང་། འདི་ནི་ཕལ་
མོ་ཆེར་སྒྱུ་རྩལ་གྱི་ཡང་རྩེར་སོན་རྒྱུའི་རང་རྩོལ་གྱི་སྙིང་སྟོབས་དབེན་པས་ཡིན་ངེས། རོལ་མོ་
བ་ཨར་ནེར་ཆ་ལ་མཚོན་ན། ཁྲིམས་རྩོད་པ་ཞིག་ཡིན་རུང་། རོལ་མོར་མོས་པ་ཤིན་ཏུ་ཆེ་བས་
སྒྱུ་རྩལ་གྱི་རྣམ་གྲངས་དེ་ནམ་ཡང་དོར་ཐབས་དཀའ། ཁྲིམས་རྩོད་པ་གནང་རིང་གླ་ཕོགས་
ཉུང་ཁར། རོལ་མོར་མོས་པ་ཤིན་ཏུ་ཟབ་པས་ཡབ་ལ་གསང་སྟེ་ལྐོག་ཏུ་རོལ་མོའི་ཚོགས་པ་
ཞིག་ཏུ་ཞུགས། དུས་ཕྱིས་ཁྱིམ་མཚེས་ཀྱི་མགྲོན་ཁང་དུ་གང་ཉིད་ཀྱིས་ཨོག་ལེན་དཀྲོལ་བ་
ཡབ་ཀྱིས་ཐོག་མར་གཟིགས། མི་ཚེའི་གདམ་ག་དེའི་ཕྱིར་ཡབ་ནས་བཀག་འགོག་མེད་པར་
སྒྱུ་རྩལ་གྱི་རྣམ་གྲངས་འདི་དོན་གཉེར་བྱ་རུ་བཅུག དབྱིན་ཇིར་མཚོན་ན། ཁྲིམས་རྩོད་པ་
གཅིག་ཉུང་དུ་སོང་རུང་། ངེས་པ་དོན་གྱི་རོལ་མོ་བ་མིང་གྲགས་ཅན་ཞིག་བྱོན་ཡོད། གང་དེས་
དབྱིན་ཇིར་རིན་ཐང་བྲལ་བའི་རོལ་མོའི་བརྩམས་ཆོས་མང་པོ་བརྩམས་སོ། །
《ཨི་ཟེ་རེལ་ཉེན་ཁ་ལས་སྐྱོབ་པ》ཞེས་པའི་གཞས་གདངས་རྩོམ་མཁན་ཝེ་ལེམ་ཅེ་ཁི་
སིན་གྱི་སྐུ་ཚེ་གང་པོ་ལས་སྙིང་རུས་ཞེས་པའི་མཚོན་དོན་དེ་རྙེད་ཐུབ་པ་སྟེ། འདི་པ་ནི་དཀའ་
ངལ་ལས་ནམ་ཡང་རྣམ་པར་རྒྱལ་མཁན་ཞིག་ཡིན་པས་སོ། ། བརྩམས་ཆོས་འདི་ནི་ཆོས་
ལུགས་ཟློས་གར་གྱི་རིགས་སུ་ཐེ་ཞིང་། ཕ་ཡུལ་དུ་འཁྲབ་སྟོན་བྱས་པར་ལེགས་འགྲུབ་བྱུང་
ཡོད།
འདི་པ་ཕྱེ་འཐག་ཁང་གི་སྦྱིན་བདག་ཅིག་གི་ཁྱིམ་དུ་འཁྲུངས། རོལ་མོའི་རིགས་ལ་རིག་
པ་རྣོ་ཁར། ཡབ་ཡུམ་ནས་མཆོད་ཁང་གི་གཞས་པ་དང་། དུང་པ་ཆུང་ཆུང་གི་བྱ་བ་ལས་སུ་
བཅུག བརྒྱུད་རིམ་དེར་མཆོད་ཁང་གི་མཛོད་ནས་རོལ་ཆའི་རིགས་མང་པོ་གཟིགས་ཤིང་།
སླད་རོལ་མོ་བ་མཁས་པ་ཆུང་ཆུང་ཞིག་ཏུ་གྱུར་ན་སྙམ་པའི་ཉམས་སྣང་ཡང་ཤར།
དགུང་ལོ་བརྒྱད་དུ་སོན་དུས་གླིང་བུ་གཏོང་ཤེས་ཤིང་། སྤོ་ལོའི་རིགས་ཀྱི་ལུས་རྩལ་རྣམ་
གྲངས་ལའང་ཐུགས་མཉེས་པོ་གནང་། དུས་ཕྱིས་ཡབ་ཡུམ་གཉིས་ནས་རོལ་མོའི་སློབ་གླིང་ཞིག་
ཏུ་བརྫངས་པས་དབྱིན་ཇིའི་གནའ་བོའི་རོལ་མོའི་སྒྲའི་སྡེ་པ་གསལ་བར་མཁྱེན་ཞིང་། རོལ་མོའི་
དབྱངས་རྟགས་ལ་ཞིབ་འཇུག་ནན་མོ་གནང་མཐར་མི་འགོར་བར་ཐམས་ཅད་ཐུགས་སུ་ཆུད།
ཕ་ཡུལ་དུ་བྱོན་ཏེ་རོལ་ཆའི་རིགས་དཀྲོལ་གཏོང་ལ་ཐུགས་ཤིན་ཏུ་མཉེས་རུང་། འཁོས་
ཀ་ཞན་པས་རོལ་ཆས་ཀྱི་མཐུན་རྐྱེན་མ་འཛོམས། ཆོས་དཔོན་སེམས་བཟང་ཞིག་གིས་རླུང་
སྦུད་ལྕགས་གླིང་རོལ་ཆེན་བསྩལ་པས་ནམ་རྒྱུན་པར་མཆོད་ཁང་དུ་རོལ་མོའི་སྒྲ་གྲགས་རྒྱུ་
ཡོད་ཅིང་། ཐམས་ཅད་སྤྲོ་བདེའི་དཔལ་དུ་འགོད་པར་བྱེད། དུས་ཕྱིས་རོལ་མོའི་དབྱངས་
རྟགས་ཀྱི་འགྱུར་བའི་རང་བཞིན་དང་བསྟུན་ཏེ་ཚོད་ལྟ་གང་མང་བྱས་མཐར་རླུང་སྦུད་ལྕགས་
གླིང་རོལ་ཆེན་ལ་ལེགས་བཅོས་གནང་།
སྤྱི་ལོ1839ལོར། བརྩམས་ཆོས་ཀྱི་ཐོག་མ《བདག་ཅག་གིས་ས་རྒྱུ་གཤིན་པའི་གྲོང་
གསེབ་ལ་གླུ་གཞས་ལེན》ཞེས་པ་པར་སྐྲུན་དང་། ལོ་གཉིས་པར《ལེའི་གཅེན་གཅུང་ཚོ》
ཞེས་པར་བྱ་དགའ་རིམ་པ་དང་པོའི་གཟེངས་རྟགས་ཐོབ། 《དཀོན་མཆོག་བྱམས་སེམས་
ཅན》ནི་གྲགས་རྩོམ་གྱི་གྲས་སུ་ཐེ། གཞན་ཡང་གང་དེའི་ཆོས་ལུགས་ཟློས་གར་སྤྱི་ལོ1844ལོ་
ནས1845ལོའི་བར་རྒྱུན་མཐུད་དེ་འཁྲབ་སྟོན་བྱས། མཐར་རོལ་མོའི་དགེ་རྒན་གནང་བ་
སོགས་སྐུ་ཚེ་གང་པོ་རོལ་མོའི་སྒྱུ་རྩལ་གྱི་ལས་དོན་ཐད་ལེགས་སྐྱེས་སུ་ཕུལ་ལོ། །

ལེའུ་བདུན་པ། སྙིང་རུས་དང་སྐུ་དྲག

སྐྱེས་བུ་ཕལ་བས་རང་རྩོལ་དང་། སྙིང་རུས་ལ་བརྟེན་ཏེ་ཐོབ་དང་
གོ་ས་རྩོད་པའི་དཔེ་མཚོན་གོང་སྨོས་ཀྱི་ལེའུར་བསྟན་ཟིན་པ་ལྟར། འདིར་
ཡང་སྐུ་དྲག་ཚོས་ཐོབ་དང་གོ་ས་ཇི་ལྟར་རྩོད་པའི་དཔེ་མཚོན་བསྟན་པར་
བྱའོ། ། སྤྱིར་དབྱིན་ཇིའི་སྐུ་དྲག་ནི་རྒྱལ་ཁབ་གཞན་གྱི་སྐུ་དྲག་དང་མི་
འདྲ་བ་སྟེ། འདི་པ་ཚོ་ནི་རང་རྩོལ་དང་། སྙིང་རུས་ལ་བརྟེན་ནས་ཕ་ནོར་
རྒྱུན་འཛིན་གྱིས་མེས་རབས་ཀྱིས་བསྩལ་པའི་ལས་དབང་གི་བདག་པོར་
ཟད་པས་ཡིད་གཞུངས་ཤིང་དཔའ་ངར་ཆེ་བ་དང་། བློ་དཀྱེལ་ཡངས་ཤིང་
བློ་གྲོས་ཀྱིས་ཕྱུག་པའི་དབྱིན་ཇི་བ་ཤ་སྟག་གོ ། སྙིང་སྟོབས་རིགས་འདི་
མེས་རབས་ཀྱི་དཔའ་སྤོབས་ལ་དད་མོས་སྐྱེས་པ་ལས་འཁྲུངས་པ་ཞིག་
དང་། གནའ་བོའི་སྐུ་དྲག་རྒྱུད་པའི་རང་རྩོལ་ཅན་གྱི་སྲོལ་རྒྱུན་གོམས་
སྲོལ་རྒྱུན་འཛིན་བྱས་པའི་འབྲས་བུ་ཡང་ངོ༌། །
གནའ་བོའི་དུས་རབས་ཀྱི་སྐུ་དྲག་ནས་བཟོ་ལས་
དུས་རབས་ཀྱི་སྐུ་དྲག་བར།
སྐྱེས་བུ་ཐམས་ཅད་ཀྱི་ཁྲག་རྒྱུད་ནི་གནའ་བོའི་དུས་རབས་ཀྱི་གདུང་རྒྱུད་གཅིག་ལས་
མཆེད་པ་ཡིན། ཕལ་མོ་ཆེས་རང་གི་མེས་རབས་ཀྱི་ཡང་མེས་ཅི་ཡིན་གསལ་ཁ་མེད་རུང་། གནའ་
བོའི་གདུང་རྒྱུད་དང་། རུས་རྒྱུད་ཀྱི་འབྱུང་ཁུངས་བཙལ་ཚེ་ཐམས་ཅད་པ་ཁྲག་རྒྱུད་གཅིག་
ལས་མཆེད་པའི་གདུང་རྒྱུད་གཅིག་མཚུངས་ལས་མ་འདས། དེ་ཡང་སྐུ་ཞབས་ཁྲ་སེ་ཐ་ཧྥེ་
འར་ཏེས"གདུང་རྒྱུད་ཐམས་ཅད་ནི་གཅིག་མཚུངས་དང་། དེ་ནི་རྟག་བརྟན་ཐེར་ཟུག་ཏུ་མི་
གནས་པར་འགྱུར་བའི་རང་བཞིན་ལྡན"ཞེས་གསུངས་པ་ལྟར་མིང་གྲགས་ཅན་གྱི་ཁྱིམ་རྒྱུད་
ཀྱི་འབྱོར་པ་གུད་དེ་སླར་སྐྱེ་ཁུངས་དམན་པའི་རྒྱུད་པས་རྒྱུད་འཛིན་པར་བྱེད་ལ། དེ་ལྟར་
ཁྱིམ་རྒྱུད་གསར་རྙིང་གི་འཕེལ་འགྲིབ་ལས་སྐུ་དྲག་རྒྱུད་པ་ནི་ནམ་ཡང་སྐྱེས་བུ་ཕལ་བས་
ཐོབ་དང་གོ་ས་རྩོད་པའི་རང་རྩོལ་གྱི་ཀློང་ནས་མེད་བརླག་ཏུ་འགྲོའོ། ། སྣང་ཚུལ་རིགས་འདི
《ཁྱིམ་རྒྱུད་འཕེལ་འགྲིབ་ཀྱི་བྱུང་རབས》 ལས་གསལ་པོར་རྟོགས་ཐུབ་པ་སྟེ། སྐུ་དྲག་རྒྱུད་པའི་
པ་རོན་ཉི་ཤུ་རྩ་ལྔའི་བུ་རབས་ཚ་རྒྱུད་གྲོས་ཚོགས་ཁང་གི་ཚོགས་མིར་ཞུགས་ཐུབ་པ་གཅིག་
ཀྱང་བྱུང་མེད། དེ་བཞིན་ནང་དམེ་དང་། ཟིང་འཁྲུག་གི་དུས་རབས་སུ་རྒྱུད་པ་མང་པོ་ཐོར་
ཞིག་ཏུ་སོང་བས་བུ་རབས་ཚ་རྒྱུད་ད་ལྟ་འཚོ་གཞེས་གནང་རུང་། སྐྱེས་བུ་ཕལ་བའི་ཐོབ་དང་
གོ་ས་ལས་དབང་དུ་མེད་པ་ལྟ་བུའོ། །
ཨ་ཏ་ཧོ་ཚེའི་གདུང་རབས་དང་པོའི་སྲས་པ་རོན་ཁན་ཏའི་ཚ་བོ་གཉིས་ལས་གཅིག་ནི་
བཤན་པ་དང་། གཅིག་ཤོས་ནི་ཁྲལ་བསྡུའི་ལས་མི། ཡང་ཏུ་ཁེ་ཁ་ལ་རེ་སེའི་སྲས་མོ་མ་ལེ་
ཐེ་པུ་རན་ཐིན་གྱི་ཡང་ཚ་ལྷམ་བཟོ་བ། དེ་བཞིན་ཨ་ཏ་ཝར་གྱི་གདུང་རབས་གསུམ་པའི་སྲས་
ཏུ་ཁེ་ག་ལོག་སེ་ཐེར་མཆོད་ཁང་གི་སྐུ་གཉེར་ལ་གྱུར་པ་སོགས་ཀྱི་དཔེ་མཚོན་ཆེས་མང་། དེ་ལྟར་
སྐུ་དྲག་གི་རྒྱུད་པ་ཕལ་མོ་ཆེ་ལྟོ་གོས་ཕྱིད་ཙམ་གྱི་གནས་སུ་ལྷུང་སྟེ་ལྟོགས་པས་ཕྱི་མའི་ལམ་
དུ་གཤེགས་པའང་ཡོད། ཚུལ་དེ་ནི་རིགས་རུས་ཆོ་འབྲང་མཐོ་ཞིང་། མཚན་སྙན་གྱི་གོ་མིང་
ཆོ་ལོ་མངའ་བའི་སྐུ་དྲག་གི་རྒྱུད་པ་མེད་བརླག་ཏུ་འགྲོ་བའི་བརྒྱུད་རིམ་ཞིག་དང་། ཁྱིམ་རྒྱུད་
ཀྱི་འབྲས་ཤིང་སྡོར་པོར་བཏགས་པའི་ཞིམ་མངར་འབྲས་བུ་རྒྱུད་པ་སྒྱིད་ལུག་པས་བག་མེད་
དུ་ལོངས་སུ་སྤྱད་དེ་སྟོང་ཚུལ་ཞིག་གོ ། ཁ་ཅིག་ནི་ཕ་རོལ་པོའི་འགྲན་རྩོད་ལས་ཕམ་སྟེ་སླར་
གསོན་གྱི་གླགས་མ་རྙེད་པར་ཐོབ་དང་གོ་ས་དམན་པའི་གནས་སུ་ལྷུང་བ་ཞིག་གོ ། ཡང་
གཅིག་བཤད་ན། ཚུལ་འདི་ནི་སྐུ་དྲག་རྒྱུད་པའི་འཁོས་ཀའི་འཕེལ་འགྲིབ་རང་རྩོལ་གྱི་ངར་
ཤུགས་ཡོད་མེད་ལ་རག་ལས་པའི་རང་བཞིན་བསྙོན་མེད་གསལ་བའི་མེ་ལོང་དུ་ཟད།
བཟོ་ཚོང་ནས་སྐུ་དྲག་བར།
ད་ལྟའི་སྐུ་དྲག་ཁ་ཅིག་བལྟོས་བཅས་དབང་གིས་དེང་རབས་རྣམ་པར་དར་སྲོལ་ཆེ་བས་
མཚན་གནས་ཡོད་པ་ཙམ་གྱིས་ཆོག་སྙམ་གྱི་ཡོད། ཡིན་ཡང་འདི་ཙམ་གྱིས་མཆོག་ཏུ་གྱུར་
པ་ཡིན་པ་བསྙད་མི་ཐུབ་པ་སྟེ། ལས་རིགས་སྣ་ཚོགས་ཁྲོད་ཀྱི་གྲུབ་འབྲས་ཆེས་རྩ་བར་རློམས་
དགོས་པས་སོ། ། སྔོན་བྱོན་གྱི་སྐུ་དྲག་ཐམས་ཅད་ཀྱིས་རྩོལ་བ་ལྡབ་བརྒྱ་དང་། དཔའ་སྤོབས་
ཆེན་པོས་ད་ལྟའི་ལོན་ཏོན་བསྐྲུན་ཅིང་། ཕྱི་རབས་པར་ནོར་གྱི་ལོངས་སྤྱོད་ཀྱང་གྱ་ནོམ་པ་
བསྩལ། དེ་ཡང་ཨོར་ཁ་ཧ་ལི་ནི་ཚོང་པ་དང་། ཨ་སི་ཁ་སེ་ནི་རས་འཚོང་མཁན། དེ་བཞིན་
ཏུ་ཁེ་འོ་ལེ་ཁ་རེ་ཐ་ནི་གོང་མ་ཚང་གི་གདུང་སྲས་མིན་པར་ཤིང་བཟོ་བ། ཏུ་ཁེ་ནོར་སན་པེ་
ལན་ཡང་རྒྱལ་པོའི་གདུང་རྒྱུད་མིན། འདི་པའི་མེས་པོ་སྨན་རམས་བཀའ་བཅུ་པ་ཤུ་སི་རྨི་སེ་
ཡིན་པ་སོགས་ད་ལྟའི་སྐུ་དྲག་གི་རྒྱུད་པ་དག་གི་མེས་པོ་ནི་ཐོབ་དང་གོ་ས་ཅི་ཡང་མེད་པའི་
སྐྱེས་བུ་ཕལ་བ་ལས་མ་འདས། འདི་པ་ཚོར་ཡང་མེས་ཀྱིས་བསྩལ་པའི་ཕ་ནོར་རྒྱུན་འཛིན་གྱི་
སྐལ་བ་ཡང་མེད། ཡིན་ཡང་རང་རྩོལ་སྟོབས་ཀྱིས་སྐུ་དྲག་གི་མཚན་གནས་ཐོབ་ཅིང་། སྐུ་དྲག་
རྒྱུད་པ་ཚོ་དང་སྟན་ཐོག་གཅིག་ཏུ་ལོངས་སྤྱོད་ཀྱི་བདེ་བའི་དཔལ་དུ་འཁོད་དོ །
དམིགས་ས་མ་བསྒྲུབས་པར་ནམ་ཡང་གཉའ་མི་ཞུམ།
ཧྥུར་ལེ་ཁྱིམ་རྒྱུད་ཀྱི་མེས་པོ་རི་ཆ་ཐེ་ཧྥུར་ལི་ནི་ཆ་འར་སེ་གདུང་རབས་དང་པོའི་སྐུ་
དུས་སུ་སོ་ནམ་པའི་ཁྱིམ་ཞིག་ཏུ་འཁྲུངས། ཁུལ་དེ་ནི་ལྕགས་བཟོ་སྐྲུན་གྱི་ལྟེ་གནས་ཡིན། གང་
དེ་ལྕགས་གཟེར་བཟོ་མཁན་གྱི་བཟོ་པ་གནང༌། ཁོང་གིས་ལྕགས་གཟེར་བཟོ་སྐྲུན་གྱི་བྱ་བའི་
བརྒྱུད་རིམ་གླེན་རྟགས་ཚ་བར་གཟིགས་པ་སྟེ། ལས་ཕྱོད་དམའ་བ་དང་། རྒྱུ་ཆ་མང་པོ་འཕྲོ་
བརླག་ཏུ་བཏང་བས་སོ། །དུས་མཚུངས་སི་ཝོས་ཙེའི་ནང་འདྲེན་ལྕགས་གཟེར་གྱི་བྲིན་ཁ་རྒྱུག་
ཅིང་།ཁྲོམ་རའི་འཁོར་སྐྱོད་བཟུང་པས་བཟོ་གྲྭའི་ཁྲོམ་རའི་གོ་སྐབས་བརླག གང་ལགས་ཤེ་ན།
ལྕགས་གཟེར་རིགས་འདིའི་རྒྱུ་ཆའི་མ་གནས་དམའ་ཞིང་། འཕྲུལ་འཁོར་གྱིས་བཟོས་པ་ཤ་
སྟག་ཡིན་པས་སོ། །ཡིན་ཡང་སྐབས་དེའི་དབྱིན་ཇི་ད་དུང་ཡང་ལག་ཤེས་པས་ལྕགས་གཟེར་
བཟོ་སྐྲུན་གྱི་གནས་སུ་ལྷུང་ཡོད།
སྣང་ཚུལ་འདི་མཁྱེན་རྗེས་ལྕགས་གཟེར་རིགས་འདི་བཟོ་སྐྲུན་ཕྱིར་ཁབ་ས་འོག་ཏུ་སྦས་
པ་ལྟར་ག་སོང་ཆ་མེད་དུ་གྱུར། མི་ལོ་མང་པོ་འགོར་རྗེས་ཀྱང་འབྲེལ་ཡོད་ཀྱི་གནས་ཚུལ་སུས་
ཀྱང་མ་ཤེས། ཐ་ན་ཁྱིམ་མིས་ཀྱང་གར་སོང་གི་གཏམ་སྨྲ་མ་སྤོབས། ཏག་ཏག་འདི་པས་ལུས་
སྟེང་དུ་དངུལ་སྐར་མ་གཅིག་ཀྱང་མེད་པར་གྲུ་གཟིངས་ལ་བསྡད་དེ་སི་ཝོས་ཙེར་བྱོན། སྐབས་
དེར་ལུས་སྟེང་དུ་ཡོད་པ་ནི་ཨོག་ལེན་ཞིག་ལས་གཞན་ཅི་ཡང་མེད། དེ་ལྟའི་ཚུལ་གྱིས་སི་
ཝོས་ཙེར་ཕེབས་རྗེས་རྡོ་སོལ་སྔོག་འདོན་ཁུལ་ཞིག་ཏུ་བྱ་བ་ལས་རྒྱུ་རེག ཁོང་ནི་རོལ་མོ་
དཀྲོལ་བར་མཁས་ཤིང་། མི་གཤིས་བཟང་བས་ཐམས་ཅད་ཀྱི་སྨོན་ཡུལ་དུ་གྱུར། དེ་ལྟར་བྱ་བ་
ལས་ཤིང་། ལྕགས་གཟེར་བཟོ་བྱེད་འཕྲུལ་འཁོར་གྱི་མ་ལག་ལ་ཞིབ་འཇུག་ལེགས་པར་གནང་།
མཐར་ལེགས་འགྲུབ་བྱུང་བས་སྔར་ལྟར་གར་སོང་ཆ་མེད་དུ་གྱུར། ཐ་ན་བཟོ་པ་སུས་ཀྱང་གར་
སོང་མ་ཤེས་པར་གྱུར།
དབྱིན་ཇིར་ཕེབས་རྗེས་སྦྱིན་བདག་ཁ་ཅིག་ལ་ལྕགས་གཟེར་བཟོ་རྩལ་གྱི་མྱོང་བ་
གསུངས་ཤིང་། བཟོ་གྲྭ་དང་། འཕྲུལ་འཁོར་བཟོ་བཅོས་ཀྱི་ཞལ་འདེབས་བསླངས། བསམ་ཡུལ་
ལས་འདས་པར་ལྕགས་གཟེར་གྱི་ལས་གྲྭ་དངོས་སུ་གཉེར་དུས་འཕྲུལ་འཁོར་གྱིས་ལྕགས་
གཟེར་ཅིས་ནས་ཀྱང་བཟོ་སྐྲུན་བྱེད་མ་ཐུབ། སླར་ཡང་གར་སོང་ཆ་མེད་དུ་གྱུར། ཕལ་མོ་ཆེས་
ཚུལ་འདི་ནི་ཕམ་ཁའི་ངོ་ཚས་ནམ་ཡང་གནས་འདི་ནས་ཞལ་གྱེས་པར་འདོད་མོད། ཐེངས་
འདིའི་བྲོས་བྱོལ་ནི་ལྕགས་གཟེར་འཕྲུལ་འཁོར་གྱི་རྩ་བའི་ཤེས་བྱ་རྟོགས་ཕྱིར་རོ། ། སླར་ཡང་
སི་ཝོས་ཙེའི་རྡོ་སོལ་སྔོག་འདོན་ཁུལ་དུ་ཕེབས། སྔར་ལྟར་ཨོག་ལེན་དཀྲོལ་བས་ཕལ་མོ་ཆེས་
རོལ་མོ་དཀྲོལ་རྒྱུ་ཙམ་ལས་བྱ་བ་གང་ཡང་ལས་མི་ཐུབ་པའི་སྐྱེས་བུ་མདོ་མེད་པར་ངོས་བཟུང་
པ་ལས་དོགས་པའི་གཞི་རུ་མ་བསྒོམས། དེ་ལྟར་བྱ་བ་ལས་པའི་བརྒྱུད་རིམ་དུ་ལྕགས་གཟེར་
འཕྲུལ་འཁོར་གྱི་རྩ་བའི་ཤེས་བྱ་དང་། ལྕགས་གཟེར་བཟོ་རྩལ་གྱི་མན་ངག་ཐུགས་སུ་ཆུད་ཅིང་།
སྔར་གྱི་ཕམ་ཁའི་རྩ་བའང་མཁྱེན། འཕྲུལ་འཁོར་གྱི་མ་ལག་ཧྲིལ་པོ་རི་མོའི་ལམ་དུ་ཕབ་ཅིང་། ཟིན་
བྲིས་ཀྱང་བཏབ། གང་ཉིད་ལྟར་ཕམ་ཁའི་སྔུན་དུ་ནམ་ཡང་གཉའ་མི་ཞུམ་པའི་སྐྱེས་བུ་གང་
ཞིག་གིས་མི་འགྲུབ་བྱ་བ་ཅི་ཡང་མེད་པ་སྨོས་ཅི་དགོས། མཐར་དབྱིན་ཇིར་ལོག་རྗེས་ལྕགས་
གཟེར་བཟོ་སྐྲུན་ལེགས་འགྲུབ་བྱུང་། དུས་མཚུངས་ཁྲོམ་རའི་བྲིན་ཁའང་ཤིན་ཏུ་རྒྱུག་པར་
གྱུར།
གཞན་ཡང་དམངས་ཕན་བྱ་བའི་རྒྱུན་བསྐྱངས་ཏེ་བཟོ་པར་ཡར་སྐུལ་དང་། ཁུལ་དེར་སློབ་
གྲྭ་ཞིག་ཀྱང་འཛུགས་སྐྲུན་གནང་། གང་དེའི་བུ་ཐོ་མ་སེས་ཀྱང་སྡེ་དཔོན་གནང་ཞིང་། སྨན་ཁང་
འཛུགས་སྐྲུན་དང་། ཁུལ་དེའི་བྱིས་པར་སློབ་ཡོན་མེད་པའི་སློབ་གསོ་སྤེལ། དེ་ལྟར་ཧྥུ་ལེ་ཁྱིམ་
རྒྱུད་ཀྱི་བུ་རབས་ཚ་རྒྱུད་ཐམས་ཅད་ཉམ་ཆུང་གཉེན་དུ་སྐྱོང་བ་པོ་ཤ་སྟག་གོ ། དེ་ཡང《མི་ཚེ་
དང་དུས་ཚོད》ཅེས་པའི་དཔེ་ཆར"ཁྱིམ་རྒྱུད་དེའི་མེས་པོ་ཐམས་ཅད་ཡིད་གཞུངས་པ་དང་།
རྒྱུད་ལ་བྱམས་སྙིང་རྗེའི་རང་མདངས་ཟབ་མོ་མངའ་བར་སུས་ཀྱང་བསྙོན་དུ་མེད"ཅེས་འཁོད།
མཐར་ཆ་འར་སེ་གདུང་རབས་གཉིས་པའི་སྐུ་དུས་སུ་སྐུ་དྲག་གི་མཚན་གནས་བསྩལ།
ལྷག་བསམ་དང༌། དྲང་བདེན། དཔའ་སྤོབས་ལྡན་ཚེ་
ཐམས་ཅད་ལེགས་འགྲུབ་བྱ་ཐུབ།
མོ་ཁེ་རི་ཧྥུའམ་ནོར་མེ་པིའི་ཁྱིམ་རྒྱུད་ཀྱི་མེས་པོ་ཝེ་ལེམ་ཧྥེ་ཕ་སེ་ནི་རང་གཤིས་ཅན་
གྱི་སྐྱེས་བུ་ཞིག་གོ ། འདི་པའི་ཡབ་ནི་དམག་སྤྱོད་འཕྲུལ་འཁོར་གྱི་བཟོ་བཀོད་པ་ཡིན། སྤྱི་
ལོ1651ལོར། ཕུ་ནུ་མིང་སྲིང་ཉི་ཤུ་རྩ་དྲུག་མཆིས་པའི་ཁྱིམ་དུ་འཁྲུངས། ཁྱིམ་གྱི་འཁོས་ཀ་
ཞན་པས་འཚོ་ཚིས་ཀྱི་ཕྱིར་སོ་སོའི་ཤེས་རབ་དང་། རང་རྩོལ་ལ་བརྟེན་དགོས་པར་གྱུར། སྐུ་
ན་ཕྲ་དུས་ནས་གྲུ་པའི་རང་གཤིས་ལྡན་པས་རྫི་བོའི་ལས་སུ་འཇུག་པའི་བྱིས་དུས་ཀྱི་ལྷིང་
འཇགས་ཀྱི་འཚོ་བར་ཐུགས་མོས་ཅི་ཡང་མ་འཁྲུངས། གྲུ་པ་ཞིག་གི་ལས་དབང་ཉམས་སུ་
བཞེས་ཏེ་ཡོ་རོབ་གླིང་ཐམས་ཅད་འགྲིམས་ན་སྙམ་པའི་དགོངས་པ་ཤར། དུས་ཕྱིས་དམག་གྲུ་
ཞིག་ཏུ་ཞུགས་རྒྱུའི་གོ་སྐབས་བྱུང་ཡང་ཐུགས་འདུན་ལམ་དུ་མ་ལྷོངས། དེའི་དབང་གིས། གྲུ་
གཟིངས་བཟོ་གྲྭ་ཞིག་ཏུ་དགེ་ཕྲུག་གནང་། བྱ་བ་སྒྲུབ་ཞོར་ཁོམ་པ་ཡོད་ཚད་དུ་ཡི་གེའི་འབྲི་
ཀློག་ཀྱང་གནང་། མཐར་ཡུལ་གྲུ་གཞན་དུ་བྱོན། གནས་དེའི་ཡུགས་མོ་འབྱོར་བ་ཅན་ཞིག་
དང་གཉེན་བསྒྲིགས། གྲུ་གཟིངས་བཟོ་གྲྭ་ཞིག་ཀྱང་གཉེར། ལོ་འགའི་རྗེས་སུ་འབྱོར་བ་རིམ་
བཞིན་རྒུད་པར་གྱུར།
ཐེངས་ཤིག་ཁུལ་དེའི་མཚོ་ཁུགས་ཀྱི་གྲུ་པ་ཁ་ཅིག་གིས་དངུལ་གྱ་ནོམ་པར་བླུགས་པའི་
གྲུ་གཟིངས་ཤིག་ལ་ཆག་སྒོ་བྱུང་ནས་མཚོ་ནང་དུ་ནུབ་ཚུལ་གྱི་གནས་ཚུལ་གསན་རྗེས་དེ་
དག་དང་ལྷན་ཅིག་གྲུ་གཟིངས་སྔོག་འདོན་གྱི་ལས་ཞུགས་ཏེ། དེ་ལས་ཐོབ་པའི་དངུལ་དང་།
དངོས་པོ་དག་གིས་འཚོ་ཚིས་འཁྱོངས་ཐབས་གནང་།
དུས་ཕྱིས་འཚོ་ཚིས་ཕྱིར་རྒྱུ་ནོར་ཕྲན་བུ་འཐོབ་ན་དགོངས་ཏེ་དབྱིན་ཇིར་ཕེབས། སྲིད་
གཞུང་ལ་པ་ཧ་མའི་གྲུ་གཟིངས་ནུབ་པའི་དོན་རྐྱེན་གྱི་སྙན་ཞུ་ཕུལ། བློན་ཆེན་ཇི་ལྟར་གདུག་
རྩུབ་ཆེ་རུང་། རི་ཆར་ཐེ་གདུང་རབས་གཉིས་པའི་བཀའ་འཁྲོལ་ཐོབ་སྟེ་མེ་མདའ་བཅོ་བརྒྱད་
དང་། ལས་མི་དགུ་བཅུ་གོ་ལྔའི་འཁོར་དང་བཅས་མི་ལོ་ལྔ་བཅུའི་ཡར་སྔོན་ནས་ནུབ་པའི་སེ་
ཕེན་གྱི་གྲུ་གཟིངས་སྔོག་འདོན་དུ་ཕེབས། སྤྱིར་རྒྱ་མཚོའི་ངོས་སུ་གྲུ་གཟིངས་ནུབ་པའི་རྟགས་
ཙམ་ཡང་ཚོད་དཔག་དཀའ་བས་ངལ་བ་འབྲས་མེད་ཀྱི་ཚུལ་ལས་མ་འདས། ཡིན་ཡང་ལས་
མིར་གྲུ་གཟིངས་སྔོག་འདོན་གྱི་ཐབས་རྩལ་སྦྱོང་བརྡར་བརྒྱུད་གཟའ་འཁོར་ཁ་ཤས་རིང་བྱ་
བ་བརྩམས། གྲུ་གཟིངས་ཅིས་ནས་ཀྱང་སྔོག་འདོན་མ་ཐུབ་པས་ཐམས་ཅད་ཀྱིས་གང་ཉིད་ཀྱི་
གླེན་རྟགས་ལ་འཁང་ར་བྱ་མགོ་བརྩམས།
མ་འགོར་བར་ལས་མི་ཞིག་གཉའ་རེངས་ཏེ་ངོ་ལོག་དྲག་པོ་བསླངས། གང་ཉིད་ནི་སྡར་
མ་མིན་པས་གང་དེའི་བློ་བརྟན་འགྱུར་མེད་ཀྱི་སྟོབས་ལས་ངོ་ལོག་དྲག་པོའི་ཇུས་ངན་གྱི་གཏེ་
བོ་ཐབས་ཀྱིས་བརྟུལ། གྲུ་གཟིངས་བཟོ་བཅོས་ཕྱིར་སླར་དབྱིན་ཇིར་ཕེབས། སྐབས་དེར་གྲུ་
གཟིངས་ཇི་ལྟར་སྔོག་འདོན་གྱི་ཇུས་གཞི་སྔར་བས་ཞིབ་ཚགས་དང་། ནུབ་སའི་གནས་ཀྱང་
ཚོད་དཔག་ཐུབ་པའི་ཚད་དུ་སོན། གང་ལྟར་ཡང་གེགས་བར་རབ་དང་རིམ་པར་ཕྲད་ཀྱང་
སྔོག་འདོན་ལེགས་འགྲུབ་ཀྱི་ཐུགས་འདུན་ཅིས་ཀྱང་བསྒྱུར་མ་ཐུབ།
ལོན་ཏོན་དུ་བྱོན་རྗེས་དམག་གྲུའི་སི་ལིང་ལ་སྙན་ཞུ་ཕུལ། ཁ་ཅིག་གི་ཆོག་མཆན་ཐོབ་
མོད། གོང་མའི་དམག་གྲུ་ཅིས་ནས་ཀྱང་མ་མངགས། སྤྱིར་འཇེམ་སེ་གདུང་རབས་གཉིས་པ་
ཁྲིར་བཞུགས་པ་ནས་རྒྱལ་ཁབ་ཀྱི་འབྱོར་པ་རྒུད་པས་ཇུས་གཞིར་ཆོག་མཆན་འཐོབ་རེ་བྲལ།
དུས་ཕྱིས་དམངས་ནས་ཞལ་འདེབས་བསླངས། མི་ལོ་བཞི་ཡི་དཀའ་སྡུག་གི་ལོ་ཟླར་འཚོ་བའི་
འཁོས་ཀ་ཞན་པོར་ལྷུང་། མཐར་སྦྱིན་བདག་ཁ་ཅིག་གི་ཞལ་འདེབས་མི་ཉུང་བ་ཕུལ་བས་
འཆར་གཞི་བསྒྲུབ་རྒྱུར་ཁ་ཐག་མི་རིང་བར་གྱུར།
སླར་ཡང་མཚོ་འགྲུལ་ཐེངས་གཉིས་པ་བརྩམས། སྐྱ་བ་བཅུ་ཅན་གྱི་གྲུ་ཆུང་སྤུས་དག་
ཅིག་བཟོས་ཤིང་། གང་ཉིད་སྐུ་ངོ་མས་ཕྱག་ཏུ་སྟ་རེ་བསྣམས་ཏེ་ལས་མི་དང་ལྷན་ཅིག་བྱ་བ་
ལས། ཟེར་སྒྲོས་སུ་གང་དེས་ཆུར་འཛུལ་གྱི་གྲུ་ཆུང་ངུ་ཞིག་ཀྱང་གསར་གཏོད་བྱས་སྐད། དེ་
ནས་ཆུ་རྐྱལ་ལ་མཁས་པའི་རྒྱ་གར་གྱི་གྲུ་པ་ཁ་ཅིག་གླས། དེ་ལྟའི་དུས་ཡུན་རིང་པོར་གྲུ་
གཟིངས་ནུབ་སའི་གནས་འཚོལ་ཞིབ་དང་། ཇི་ལྟར་སྔོག་འདོན་བྱེད་རྒྱུའི་ལས་ཀ་བརྩམས་
ཀྱང་ངལ་བ་འབྲས་མེད་དུ་གྱུར། མཇུག་མཐའི་ཉིན་དེར་གྲུ་པ་ཞིག་གིས་ཆུ་ངོས་སུ་དངོས་པོ་
ཡ་མཚན་ཞིག་འཕྱོ་བ་མཐོང་། དེ་ཉིད་གྲུའི་ཆག་རོ་ཨེ་ཡིན་སྙམ་སྟེ་ཆུ་རྐྱལ་ལ་མཁས་པའི་རྒྱ་གར་
གྱི་གྲུ་པ་དེ་ཆུའི་གཏིང་དུ་མངགས་ཀྱང་ཆུ་རྩྭ་ཕོན་པོ་ལས་ཅི་ཡང་མ་རྙེད། ཡང་ཆུའི་གཏིང་ནས་མེ་
མདའ་མཐོང་བར་དཔག་སྟེ་སླར་མངགས་པས་དངུལ་གྱི་ལྕུག་མ་ཞིག་ཁྱེར་ཡོང་། དེར་གང་ཉིད་
ཀྱིས་གཟིགས་ཀྱིན་གཟིགས་ཀྱིན་སྐད་གསང་མཐོན་པོས"དཀོན་མཆོག་གིས་མཁྱེན། བདག་
ཅག་ཕོ་རྒོད་ཤ་སྟག་ཏུ་གྱུར་སོང"ཞེས་གསུངས། ཉིན་འགའི་ངལ་བ་ཁྱད་བསད་ཀྱི་སྔོག་འདོན་
འབྲས་བུར་རིན་ཐང་ཕོན་ཏ་འབུམ་གསུམ་ཡོད་པའི་གྲུ་གཟིངས་དེ་ཆུ་ངོས་སུ་དྲངས་སོ། །
དུས་ཕྱིས་དབྱིན་ཇིའི་རྒྱལ་པོ་སྐུ་ངོ་མས་གང་ཉིད་ཀྱིས་སྔོག་འདོན་གྲུབ་པའི་གྲུ་གཟིངས་ལ་
ཕྱག་འཇུ་གནང་རྒྱུའི་རེ་བ་ཞུས། གང་ལགས་ཤེ་ན། རྒྱལ་གཅེས་ཀྱི་སྙིང་སྟོབས་ནི་ཆེས་བླ་ན་
འཕགས་པས་སོ། །
རྒྱལ་པོ་མཆོག་གིས་གང་དེའི་ལྷག་བསམ་ལ་དད་གུས་ཕྱིར་རྒྱུ་ནོར་ཐམས་ཅད་སྒེར་
ལ་དབང་རྒྱུའི་བཀའ་བསྒོས་པས་གང་ཉིད་ལ་ཕོན་ཏ་ཁྲི་གཉིས་དང་། རྒྱལ་པོས་བསྩལ་བའི་
གསོལ་རས་གྱ་ནོམ་པའང་ཐོབ། ལྷག་པར་དུ་ཨོར་གྱི་མཚན་གནས་གོ་མིང་ཆོ་ལོ་བསྩལ་ཅིང་།
སྡེ་དཔོན་ལའང་བསྐོ་བཞག་གནང་། དུས་ཕྱིས་རྒྱལ་ཁབ་ཀྱི་ཆེད་དུ་བློས་གཏོང་མང་པོ་མཛད།
སྐུ་ཚེ་སྨད་དུ་སྐྱེ་ཁུངས་དམན་པ་ངོ་ཚའི་ཡུལ་དུ་མ་བཟུང་བར་རང་རྩོལ་ལས་སྐུ་དྲག་གི་ཆོ་
ལོ་ཐོབ་པ་སྤོབས་པའི་ཡུལ་དུ་དགོངས་སོ། །སྤྱི་ལོ1695ལོར་དགོངས་པ་རྫོགས།
དམངས་ཕན་བྱ་བ་བསྒྲུབས་པས་ཐམས་ཅད་ཀྱི་
བཀུར་གཟོ་ཐོབ།
ལན་སེ་ཐང་ཁྱིམ་རྒྱུད་ཀྱི་མེས་པོ་ཝེ་ལེམ་ཕེ་ཐེ་ནི་སྙིང་རུས་ཆེ་ལ། དམངས་ཕན་བྱ་བར་
དོ་ཁུར་བྱེད་མཁན་ཞིག་གོ ། སྤྱི་ལོ1623ལོར། རས་འཐག་མཁན་ཞིག་གི་ཁྱིམ་དུ་འཁྲུངས།
སྐུ་ན་ཕྲ་དུས་སྐད་ཡིག་སློབ་གཉེར་གྱི་སྐལ་བ་ཅུང་ཙམ་ཐོབ། དུས་ཕྱིས་ཕ་ཡུལ་དང་ཞལ་གྱེས་
ཏེ་ཐུགས་འདོད་ལྟར་སློབ་གཉེར་དཔྱིས་ཕྱིན་པ་གནང་ཞིང་། ཡབ་ཀྱིས་འཚོ་ཚིས་ཐད་བཞེས་
པའི་ཁུར་པོ་ཇེ་ཡང་གཏོང་ཕྱིར་རང་ཁ་རང་གསོ་དང་། ཚོང་ཆུང་ཆུང་གི་བྱ་བའང་གཉེར། དེ་
ནས་དབྱིན་ཇིར་ཕེབས་རྗེས་མཚོ་དམག་གྲུ་གཟིངས་ཤིག་ཏུ་གླ་པ་གནང་། མིག་གི་མཐོང་ནུས་
ཞན་པས་རྟག་ཏུ་གྲུ་དཔོན་གྱི་གཅར་རྡུང་ཕོག དེ་ལྟར་མཚོ་དམག་ལ་ཞེན་པ་གཏིང་ནས་ལོག
སླར་སྨན་གཞུང་ལ་སློབ་གཉེར་གནང་ཞིང་། ཕེ་རིས་སུ་གཤགས་བཅོས་རིག་པར་སྦྱངས་པ་
མཛད། བརྒྱུད་རིམ་དེར་དབུལ་དྲགས་ཏེ་ལྟོ་ཆས་གྲོད་པ་འགྲང་ཙམ་ཡང་བཟའ་རྒྱུ་མེད་པའི་
གནས་སུ་གྱར་བས་སྟར་ཀ་ཟོས་ཏེ་གྲོད་པ་རྒྱགས་ཐབས་གནང་། དེ་ལྟར་སླར་ཡང་ཚོང་ཆུང་
ཆུང་གི་བྱ་བ་གཉེར། གྲོན་ཆུང་བསྲི་ཚགས་སྒོས་དངུལ་སྐར་མ་རེ་རེ་བཞིན་བསགས།
སྤྱིར་འཕྲུལ་འཁོར་བཟོ་སྐྲུན་གྱི་རིག་པ་རྣོ་བས་ལྕགས་པར་འཕྲུལ་འཁོར་ཞིག་ཀྱང་
གསར་གཏོད་གནང་ཞིང་། ཁེ་དབང་སྙན་ཞུ་ཡང་ཕུལ། དེ་བཞིན་སྒྱུ་རྩལ་དང་། ཚན་རིག་
སྐོར་གྱི་བརྩམས་ཆོས་བརྩམས་ཤིང་། རྫས་འགྱུར་རིག་པ་དང་། གསོ་བ་རིག་པའི་དཔེ་ཆའང་
བརྩམས་པས་མཚན་སྙན་ཀུན་ཏུ་ཁྱབ། ལྷག་པར་དུ་ཚན་རིག་ཁྱབ་ཁོངས་ཀྱི་མི་སྣ་དང་བགྲོ་
གླེང་བརྒྱུད་སློབ་གླིང་གསར་འཛུགས་ཀྱི་གྲོས་གཞི་ཡང་བཏོན། གོང་མའི་སློབ་གླིང་གི་སྐབས་
དང་པོའི་གྲོས་ཚོགས་ཀྱང་གང་ཉིད་ཀྱི་སྐུལ་ངོར་འཚོགས། ད་དུང་ཨོག་སེ་ཧྥོར་ཐ་སློབ་གླིང་
དུ་གཤགས་བཅོས་རིག་པའི་དགེ་རྒན་ཆེ་མོ་བའི་ཕྱག་རོགས་ཀྱང་གནང་།
སྤྱི་ལོ1625ལོར། ཨེར་ལན་དམག་དཔུང་གི་སྨན་པར་བསྐོ་གཞག་དང་། དམག་དཔོན་
གསུམ་གྱི་སྐུ་བཅར་སྨན་པ་གནང་། དེ་བཞིན་ས་གཤིས་ཚད་འཇལ་གྱི་བྱ་བ་གཉེར་བ་སོགས་
འཇོན་ནུས་ཆེ་བས་ཐམས་ཅད་ཀྱི་ཕྲག་དོག་གི་སྡང་ཟུག་དྲག་པོས་གཙེས་པར་གྱུར། བྱ་བ་
མང་པོ་ཞིག་གཉེར་རྒྱུའི་གོ་སྐབས་ཀྱང་ཤོར། ཡིན་ཡང་རང་རྩོལ་ལ་བརྟེན་པས་གོ་གནས་སླར་
གསོ་བྱུང༌།
གང་ཉིད་ནི་རང་རྩོལ་ཅན་གྱི་གསར་གཏོད་པ་དང་། བཟོ་ལས་པ་ཞིག་ཡིན་ཆོག་པ་སྟེ།
བང་རིམ་ཉིས་བརྩེགས་ཀྱི་གྲུ་གཟིངས་གསར་གཏོད་གནང་ཞིང་། རས་ཚོན་བཟོ་རྩལ་དང་། མཚོ་
འགྲུལ་མཚན་ཉིད་རིག་པ། འཁལ་འཐག ཆབ་སྲིད་ལམ་ལུགས་ལ་སོགས་པའི་རིག་གཞུང་གི་
དཔྱད་རྩོམ་བྲིས།དེ་བཞིན་ལྕགས་བཞུ་བ་དང་། གཏེར་ཁ་སྔོག་འདོན་གྱི་བཟོ་གྲྭ་བསྐྲུན་ཅིང་། ཁོམ་པ་
ཡོད་ཚད་དུ་གོང་མའི་སློབ་གླིང་དབུ་བརྙེས་རྒྱུའི་དོན་ལ་བགྲོ་གླེང་གིས་སློབ་གླིང་གསར་
འཛུགས་ཐད་བསུབ་ཏུ་མེད་པའི་མཛད་རྗེས་བཞག གང་དེས་བུ་རབས་ཚ་རྒྱུད་ཚོར་སློབ་
གསོ་ནན་མོ་བཏང་བས་ཕལ་མོ་ཆེ་སྤྱི་ཚོགས་ལ་ཕན་པའི་མི་སྣར་གྱུར།
ཞལ་ཆེམས་སུ"སྦྱིན་པར་བཏང་བ་ཐམས་ཅད་དབུལ་བོའི་ཕྱིར་རོ"ཞེས་གསུངས་པ་
ལྟར་སྐུ་ཚེ་གང་པོར་དམངས་ཕན་བྱ་བ་བསྒྲུབས་པའི་མཛད་རྗེས་ཤིན་ཏུ་ལྕིའོ། །
སྙིང་རུས་དང་རང་རྩོལ་ལ་བརྟེན་ན་
ཐོབ་དང་གོ་ས་ཐོབ།
སྐྱེས་བུ་དཔའ་སྤོབས་ཅན་གྱིས་དུས་ཀྱི་སྔ་ཕྱི་གང་རུང་དུ་རང་རྩོལ་ལ་བརྟེན་ན་སྐུ་དྲག་
གི་གོ་མིང་དང་ཆོ་ལོ་མི་ཐོབ་པ་མི་སྲིད། གནའ་བོའི་བཀས་བཀོད་རྒྱུན་འཛིན་དུས་སྐབས་ཀྱི་
སྐུ་དྲག་ཚོར་ཆ་མཚོན་ན། རྒྱལ་ཁབ་སྲུང་སྐྱོབ་ཕྱིར་ས་ཆ་བདག་བཟུང་དང་། དཔའ་སྤོབས་
ཆེན་པོས་གཡུལ་སའི་མདུན་མར་སྲོག་བསྡོས་དང་། རང་སྲོག་བློས་གཏོང་གིས་ལེགས་སྐྱེས་
བླ་ན་མེད་པ་ཕུལ། དེ་ཡང་ནེའུ་ཁ་མེར་ནས་ཁ་ལོ་ཏེ་བར་དང་། ཉེ་རབས་ཀྱི་དཔའ་བོ་ཐམས་
ཅད་ཀྱིས་རྒྱལ་ཁབ་སྲུང་སྐྱོབ་ཕྱིར་མཛད་རྗེས་བླ་ན་མེད་པ་བཞག་པས་སྐུ་དྲག་གི་གོ་མིང་ཆོ་
ལོ་ཐོབ།
སྐུ་ཞབས་ཐན་ཐེ་ཝེའི་སྐྱེ་ཁུངས་དམན་ཡང་ངོ་ཚའི་ཡུལ་དུ་མ་བཟུང་པར་ཐོབ་དང་གོ་
ས་ནི་སྐྱེས་བུའི་རང་རྩོལ་གྱི་འབྲས་བུ་ལས་ཁྱིམ་རྒྱུད་ཀྱི་གནས་བབ་དང་འབྲེལ་བ་མེད་པར་
འདོད། ཐེངས་ཤིག་གང་ཉིད་ཀྱིས་བུ་གཞིས་ཀ་ནུབ་མའི་རྩྭ་སྤྱིལ་དུ་ཁྲིད་དེ"ཆ་འར་སེ། ཁྱོད་
དེ་རིང་རྩྭ་སྤྱིལ་འདིར་བལྟ་བར་ཁྲིད་ཡོང་། ཞིབ་འདང་རྒྱོབ། དེ་སྔོན་རྩྭ་སྤྱིལ་འདིར་བདག་
ཅག་གི་མེས་པོས་ཕ་རོལ་པོའི་སྨ་ར་བཞར་ཏེ་འཚོ་གཞེས་བྱས་མྱོང་། བདག་གིས་འདི་ནི་མི་
ཚེའི་གཟི་བྱིན་ཞིག་ཏུ་རློམ་ཡོད"ཅེས་གསུངས།
འདི་པ་སྐུ་ན་ཕྲ་དུས་མཆོད་ཁང་གི་གཞས་པ་ཆུང་ཆུང་ཞིག་གོ །ཁོང་ནི་རང་རྩོལ་གྱི་
འབྲས་བུར་མཐར་ཁྲིམས་རྩོད་པར་གྱུར་ཅིང་། སྐུ་དྲག་གི་མཚན་གནས་ཀྱང་ཐོབ།
གོང་མའི་བློན་ཆེན་ཚོ་ཡང་རང་རྩོལ་ལ་བརྟེན་ནས་གོ་མིང་དང་ཆོ་ལོ་ཐོབ་པ་ཤ་སྟག་གོ །
བྱེ་བྲག་ཏུ་སྐུ་ཞབས་ཨེ་ཏོན་ནི་དཔེ་མཚོན་དུ་བཟུང་འོས་པ་སྟེ། འདི་པ་རྡོ་སོལ་སྔོག་འདོན་
བཟོ་པའི་ཁྱིམ་དུ་འཁྲུངས། སྐུ་ན་ཕྲ་དུས་བསྟན་བཤིག་ཚ་ལ། ལས་མེད་ཀྱི་ཟ་འདྲེ་ཞིག་གོ །
ཁ་ནས་ཚོང་པ་ཞིག་གི་དགེ་ཕྲུག་ཏུ་མངག་འདོད་མོད། རྡོ་སོལ་སྔོག་འདོན་གྱི་བཟོ་པ་མི་བྱ་
ཀ་མེད་དུ་གྱུར། དུས་ཕྱིས་ཨོག་སེ་ཧྥོར་ཐ་སློབ་གླིང་གི་མཐར་ཕྱིན་སློབ་གནས་ཐོབ་པའི་ཕུ་
བོའི་མངག་ཆ་ལྟར་དེའི་སར་མངགས། གནས་དེར་རང་རྩོལ་གྱི་འབྲས་བུར་སློབ་སྐྱོར་རོགས་
དངུལ་ཐོབ། དེ་ནས་བུ་མོ་ཞིག་དང་གཉེན་བསྒྲིགས། ཕལ་མོ་ཆེས་གཉེན་སྒྲིག་གི་གདམ་གས་
མི་ཚེའི་སྙིང་པོ་བརླག་པར་འདོད། ཡིན་ཡང་ཡིན་ཏེ། འཚོ་བའི་འཁོས་ཀ་ཇེ་ཞན་དུ་གྱུར་ཁར།
སློབ་སྐྱོར་རོགས་དངུལ་ཡང་མེད་པ་བཟོས་པས་འུ་ཐུག་ཐབས་ཟད་ཀྱི་གནས་སུ་གྱར།
དེ་ལྟར་ཁྲིམས་ལུགས་ཤེས་བྱར་སྦྱངས་པ་མཛད་ཅིང་། ཁྲིམས་རྩོད་པའི་ཡིག་རྒྱུགས་
འཕྲོད། མི་འགོར་བར་བྱ་བ་ལས་རྒྱུའི་སྐལ་བ་ཡང་ཐོབ། ལོ་བཞིའི་རྗེས་ལོན་ཏོན་ཁྲིམས་ཁང་
དུ་ཡང་ཡང་བྱོན་ཏེ་མདུན་ལམ་བརྩད། དེ་ནས་ཕ་ཡུལ་དུ་ཕེབས་ཏེ་སོ་ནམ་པ་ཁ་ཅིག་གི་
ཁྲིམས་རྩོད་པ་གནང་། ཁེ་སྤོགས་ངོ་མས་ཞན་པས་གྲོང་གསེབ་ཁྲིམས་རྩོད་པའི་ལས་དབང་
བསྐྱུར། དུས་ཕྱིས་ཀྱི་ཁྲིམས་གཏུག་གལ་ཆེ་ཞིག་གིས་གང་དེའི་ལས་དབང་ལ་འཕོ་འགྱུར་
བྱུང་དུ་བཅུག དགུང་ལོ་སུམ་ཅུ་སོ་གཉིས་སུ་སོན་དུས་གོང་མའི་ཁྲིམས་རྩོད་པའི་བློ་འདོན་
པར་གྱུར་ཅིང་། ཁྲིམས་གཏུག་ཁང་གི་དབུ་བཞུགས་ཁྲིམས་དཔོན་དང་། གྲོས་ཚོགས་ཁང་གི་
ཚོགས་མིར་ཡང་གྱུར། སྐུ་དྲག་གི་གོ་མིང་དང་ཆོ་ལོ་ཡང་བསྩལ་ལོ། །
དེ་ཡང་སྐྱེས་བུ་ཞིག་གིས་སྙིང་རུས་ཆེན་པོས་རང་རྩོལ་བརྩམས་ཚེ། གང་དེར་སྐུ་དྲག་གི་ཆོ་
ལོ་ཐོབ་ཅིང་།དེའི་རྒྱུད་པའི་མི་རྒྱུད་ཀྱིས་ལེགས་སྐྱེས་མི་དམན་པའང་དབུལ་ཐུབ།གང་ལགས་ཤེ་ན།
འདི་པ་ཚོ་ནི་སྙིང་རུས་ཅན་དང་།རང་རྩོལ་ཅན་གྱི་སྐྱེས་བུ་ཤ་སྟག་ཡིན་པས་སོ། །

ལེའུ་བརྒྱད་པ། སེམས་ཤུགས་དང་དཔའ་སྤོབས།

གནའ་བོའི་ན་ཧྥི་ཡན་གྱི་མིར་སྐྱེས་བུའི་རང་གཤིས་མངོན་པར་མཚོན་
པའི་གཏམ་ཞིག་ཡོད་དེ། "བདག་ནི་ལྷ་འདྲེ་ཡོད་པར་ཡིད་མི་རྟོན། དད་པའི་ཡུལ་
དུ་གྱུར་པ་ནི་བདག་ཉིད་ཀྱི་ལུས་སེམས་ཀྱི་སྟོབས་ཤུགས་སོ"ཞེས་པའོ། །
གཞན་ཡང་། "ཡང་ན་བདག་གིས་ལམ་བུ་ཞིག་གདམ་པར་བྱ། ཡང་ན་
བདག་གིས་ལམ་བུ་ཞིག་བཏོད་པར་བྱ"ཞེས་སུ་གྲགས་པའི་གནའ་གཏམ་དེས་
དབྱིན་ཇིའི་བྱང་ཕྱོགས་མི་རྒྱུད་ཀྱི་བློ་རྩ་བརྟན་པོ་དང་། སྒམ་ཚུགས་ཀྱི་རང་
གཤིས་དེ་མཚོན་ཐུབ། དཔེར་ན། ན་ཧྥི་ཡན་གྱི་ལྷ་སྒྲུང་ནས་བསྟན་པའི་མི་སྣ་
གང་ཞིག་གི་རྣམ་འགྱུར་ཕྲ་མོ་ཙམ་གྱིས་ཀྱང་སེམས་རྩོལ་རང་བཞིན་གྱི་རང་
གཤིས་མངོན་པ་ལྟ་བུའོ། །
དོན་དམ་པར་སྐྱེས་བུ་སྒེར་གྱི་སེམས་རྩོལ་གྱིས་རྒྱལ་ཁབ་ཀྱི་སྟོབས་
ཤུགས་གྲུབ་ཅིང་། དེ་ལྟའི་སེམས་རྩོལ་གྱི་ལྗོན་བཟང་ལ་གཡུ་ལོ་ཐགས་སུ་བཀྲ་
བའི་འབྲས་བུ་སྨིན་ཐུབ།
དམིགས་ཡུལ་གྱི་བྱེད་ནུས།
དམིགས་ཡུལ་ཡོད་པའི་སྐྱེས་བུའི་རྒྱུད་ལ་མི་ཚེའི་རིན་ཐང་ལྟ་བར་རེ་སྙེག་བྱེད་པའི་
སྙིང་སྟོབས་འཁྲུངས་ཤིང་། སྒམ་ཚུགས་ཀྱི་རང་གཤིས་ཁྱད་པར་བའང་གྲུབ་ཐུབ་ལ། སེམས་
རྩོལ་གྱིས་བྱ་བར་འཇུག་རྒྱུའི་མོས་པ་འཕེལ་ཞིང་། ཤེས་རབ་ཀྱི་རྩལ་ཁ་རྫོགས་པར་གྱུར་ཏེ་
ཡི་ཆད་ཀྱི་གེགས་བར་ཡང་སེལ་ཐུབ། འདི་ནི་ལེགས་འགྲུབ་ཀྱི་རྩ་བར་འདོད་ཅིང་། སྐྱེས་བུ་
ཞིག་གི་ལུས་རྩོལ་དང་། ཀླད་རྩོལ་གྱི་སྟོབས་ཤུགས་ཀྱི་སྙིང་པོར་ཡང་གྲུབ་པ་ལགས། འདུན་པ་
ནི་སྐྱེས་བུའི་རང་གཤིས་གྲུབ་རྒྱུའི་རྩ་བའམ། ཡང་ན་སྐྱེས་བུ་སྒེར་གྱི་བདག་ཉིད་ཀྱི་ངོ་བོར་
འདོད། དེས་སྐྱེས་བུ་ཞིག་གི་རྒྱུད་ལ་སེམས་རྩོལ་གྱི་ངར་ཁ་སྦྱིན་ཐུབ་ཅིང་། སྐྱེས་བུ་ཡར་ཐོན་
ཅན་གང་ཞིག་ལ་ཡར་སྐུལ་ཐེབས་ཏེ་མི་ཚེའི་སྙིང་པོ་འཚོལ་ཐུབ། དོན་དམ་པར་འདུན་པ་
ཅན་གྱི་སྐྱེས་བུའི་མི་ཚེ་དོན་དང་ལྡན་པ་སྟེ། གལ་ཏེ་ཕམ་ཁ་ཉོས་རུང་། གང་དེས་འདུན་པའི་
ཕྱིར་ལོག་ལམ་ནས་བཟློག་ཅིང་། འཚོ་སྡོད་ཀྱི་ཁོར་ཡུག་ཞན་པོའི་ཁྲོད་དུའང་འདུན་པའི་
ཕྱིར་ནམ་ཡང་གསོན་ཐུབ་པས་སོ། །
སྦྱོར་བ་དང་སྤྱོད་པ།
བྱ་བ་ཅི་ཡང་མ་བརྩམས་པར་འདུན་པ་ཡོད་པ་ཙམ་གྱིས་མི་ཆོག དེས་སྐྱེས་བུའི་རྒྱུད་
ལ་སྒྱིད་ལུག་གི་རང་གཤིས་འཇགས་སྲིད་ཅིང་། དེ་ལྟའི་རེ་སྒུག་ཀློང་ནས་མི་ཚེ་སྟོང་ཟད་དུ་
འགྲོའོ། །གལ་ཏེ་བྱ་བར་འཇུག་རྒྱུའི་བསམ་ཚུལ་ལེགས་པོ་ཡོད་ཚེ། འཕྲལ་དུ་སྦྱོར་བ་དངོས་སུ་
བསྟར་ཏེ་དཔྱིས་ཕྱིན་པར་བསྒྲུབ་དགོས་ཤིང་། མི་ཚེའི་བརྒྱུད་རིམ་ཁྲོད་ཀྱི་དཀའ་ངལ་དང་། གེགས་
བར་ལས་ཀྱང་རྣམ་པར་རྒྱལ་དགོས། འདི་ནི་སྐྱེས་བུ་གང་ཞིག་གི་མི་ཚེ་དོན་དང་ལྡན་པར་འགྱུར་
རྒྱུའི་རྩ་བ་ཡིན་པས་སོ། །དེ་ལ་ཨ་ལེ་ཤ་ཧྥུ་ནས"མི་ཚེའི་བརྒྱུད་རིམ་ཁྲོད་ལུས་རྩོལ་དང་།ཀླད་རྩོལ་
གྱི་ངལ་རྩོལ་མེད་ཚེ། བྱ་བ་ཞེས་པའི་གདགས་གཞི་སྦྱོར་དུ་མི་བཏུབ་ཅིང་། འབྲས་བུ་བྱ་བ་དེ་བས་
གཞི་གྲུབ་ཐབས་དབེན། མི་ཚེ་ནི་བྱ་བའི་བདག་ཉིད་ཀྱི་ངོ་བོར་གྲུབ་པས་རྩོལ་བ་ལྷུར་ལེན་
དགོས། བདག་གིས་དཔའ་སྤོབས་དང་བཅས་བཤད་འདོད་པར། གེགས་བར་གང་ཞིག་གིས་
ཀྱང་བདག་གི་གཉའ་ནམ་ཡང་ཞུམ་མ་མྱོང་། དེས་ན་བརྟན་ཅིང་གཡོ་བ་མེད་པའི་བློ་སྟོབས་
དང་། ཆེས་བླ་ན་འཕགས་པའི་འདུན་པ་ཅན་གྱི་སྐྱེས་བུར་འདོད་འདུན་སྨིན་ཐུབ"ཅེས་
གསུངས་སོ། །
སྟོང་བསམ་ཅན་དང་། སྒྱིད་ལུག་པ་ནམ་ཡང་ཕམ་ཁའི་གོལ་ལམ་དུ་ལྷུང་སྲིད་ན། བྱ་བ་
གང་ཞིག་ཀྱང་འདུན་པ་དང་བཅས་རྩོལ་བའི་རང་བཞིན་གྱིས་བསྒྲུབ་རྒྱུ་སྨོས་ཅི་དགོས། སི་
ཝེས་ཙེར་གྱི་ཆ་འར་སེ་གདུང་རབས་དགུ་པ་སྐུ་གཞོན་ནུའི་དུས་བློ་རྩ་བརྟན་པའི་སྐྱེས་བུ་
དམ་པ་ཞིག་གོ ། གང་དེས་ཕྱག་མཛུབ་སྲས་ཀྱི་དབུ་ཐོད་དུ་སྡིགས་ཏེ"བྱ་བ་དེ་ལས་རྒྱུ་ཤིན་ཏུ
ཁག ཡིན་ཡང་། ཁྱེད་ནས་ངེས་པར་དུ་བསྒྲུབ་ཐུབ། ངེས་པར་དུ་བསྒྲུབ་ཐུབ"ཅེས་ཡར་སྐུལ་
ཕྱིར་གསུངས་པ་ལྟར་བློ་བརྟན་འགྱུར་མེད་ཀྱི་སྟོབས་ཤུགས་ལྡན་ཚེ། འཇིག་རྟེན་འདིར་བསྒྲུབ་
མི་ཐུབ་པའི་བྱ་བ་ཅི་ཡང་མེད་པའི་གནས་ལུགས་དེ་རྟོགས་ཐུབ།
དཔའ་སྤོབས་ཀྱི་བྱེད་ནུས།
འགྲོ་བ་མིའི་རིགས་ཀྱི་ཡར་ཐོན་ནི་ཕུགས་བསམ་མངོན་འགྱུར་བྱས་པ་ལས་བྱུང་། དེའི་
དབང་གིས། དཀའ་ངལ་ཅི་ཞིག་ལ་འཕྲད་རུང་། དེར་ཁ་གཏོད་ཐུབ་ཚེ་ཅིས་ནས་ཀྱང་བསྒྲུབ་
ཐབས་བྲལ་བའི་བྱ་བའང་འགྲུབ་ཐུབ། རྩ་བ་ནི་སྐྱེས་བུའི་རྒྱུད་ཀྱི་དཔའ་སྤོབས་ལས་བསྩལ་
བའི་སྙིང་སྟོབས་ཀྱིས་དེ་ལྟར་བྱུང་བ་ལགས། བྱ་བ་གང་ཞིག་ཀྱང་དཔའ་སྤོབས་དང་བཅས་
རང་རྩོལ་ལ་བརྟེན་ཏེ་དཔྱིས་ཕྱིན་པར་བསྒྲུབ་ཚེ། ད་གཟོད་ཕུགས་བསམ་མངོན་འགྱུར་བྱ་ཐུབ།
ཧྥ་རན་སིའི་དམག་དཔོན་ཞིག་གིས"བདག་མ་འོངས་པར་ཧྥ་རན་སིའི་དམག་སྤྱི་དང་།
དམག་དཔོན་མིང་གྲགས་ཅན་ཞིག་བྱ་འདོད"ཅེས་སྐད་གསང་མཐོན་པོས་གསུངས་ཤིང་། དམིགས་
ཡུལ་དེ་མངོན་འགྱུར་ཕྱིར་དཔའ་སྤོབས་དང་བཅས་རང་རྩོལ་དཔྱིས་ཕྱིན་པའི་འབད་འབུངས་
གནང་བས་མཐར་དམག་དཔོན་མིང་གྲགས་ཅན་ཞིག་ཏུ་གྱུར་ཅིང་། ཧྥ་རན་སིའི་དམག་
དཔོན་གྱི་གོ་མིང་ཆོ་ལོའི་མཚན་སྙན་བཟང་པོའི་གཟི་བྱིན་དང་བཅས་དགོངས་པ་རྫོགས།
གཞན་ཡང་སྐྱེས་བུ་ཞིག་གིས་གཞན་དབང་ཁྲོད་ནས་སྦྱོར་བ་དངོས་སུ་བསྟར་ཀྱང་གྲུབ་
འབྲས་ཅི་ཡང་མ་ཐོབ་ན།བདག་ཉིད་ཀྱི་རང་སྟོབས་ནུས་པ་ནི་ཤིན་ཏུ་ནས་གལ་ཆེའོ། །
འདུན་པ་དང་དམ་བཅའ།
འདུན་པ་ནི་དམིགས་ཡུལ་བསྒྲུབ་རྒྱུའི་སྒུལ་ཤུགས་སུ་ཟད་པས་སྐྱེས་བུ་གང་ཞིག་གིས་
བྱ་བ་ཅི་ཞིག་བསྒྲུབ་རྒྱུའི་གནད་ཀ་ཡིན། ཕལ་མོ་ཆེས་འདུན་པ་དོན་དངོས་ཀྱི་སྦྱོར་བར་
བསྟར་ན། མི་འགྲུབ་བྱ་བ་ཅི་ཡང་མེད་པར་འདོད།
རིགས་གཞུང་གི་གཏན་ཚིགས་ནས་འདུན་པར་མཚན་ཉིད་ཅི་ཞིག་བཞག་ནའང་། སྐྱེས་
བུ་ཞིག་གིས་བྱ་བ་བཟང་ངན་གང་ཞིག་བསྒྲུབ་འདོད་མིན་གྱི་གནད་ཀ་ནི་འདུན་པར་རག་
ལས་པའོ། ། དཔེར་ན། ཆུས་ཁྱེར་བའི་སྐྱེས་བུ་ཞིག་ལ་ཆ་བཞག་ན། ཆུས་ཁ་ཕྱོགས་གང་ཞིག་
ཏུ་འཁྱེར་མིན་རང་ལ་གདེང་ཚོད་མེད་རུང་། གང་དེ་ནི་ཆུ་རྐྱལ་ལ་མཁས་པ་དང་། ཆུ་མོའི་
འགྲོས་དང་བསྟུན་ཏེ་ཆུ་ངོགས་སུ་ཐོན་ཐུབ་པ་བྱ་རྒྱུ་ནི་འདུན་པའི་འབྲས་བུ་ཡིན་པ་ནང་
བཞིན་ནོ། །
འདུན་པ་ནི་གཞན་དབང་མིན་པར་རང་དབང་གི་སེམས་རྩོལ་ཡིན་པས་སྦྱོར་བ་དངོས་
ལས་མངོན་འགྱུར་བྱ་དགོས།
འདུན་པས་ཐམས་ཅད་ཀྱི་ཚབ་བྱེད་ཐུབ་རུང་། འདུན་པ་མངོན་འགྱུར་ནི་སྐྱེས་བུ་གང་
དེས་སྦྱོར་བ་དངོས་སུ་བསྟར་ཏེ་བྱ་བ་བཟང་ངན་གང་ཞིག་བྱས་མིན་ལ་རག་ལས་ན། གོམས་
གཤིས་ངན་པ་དང་། བསླུ་བྲིད་ཀྱི་གཞན་དབང་དུ་ཚུད་མི་ཐུབ་པ་སྟེ། འདུན་པས་བདག་ཉིད་
ལ་ཁ་ལོ་བསྒྱུར་ཅིང་། བདག་ཉིད་ཀྱི་རིན་ཐང་མངོན་འགྱུར་ཐུབ་པས་སོ། །
གལ་ཏེ་འདུན་པར་དམིགས་གཏད་མེད་ཚེ། རང་རྩོལ་ཇི་ལྟར་བྱས་ཀྱང་ངལ་བ་འབྲས་
མེད་དུ་འགྱུར་སྲིད། དེས་ན་བྱ་བ་གང་ཞིག་ལེགས་འགྲུབ་ཐུབ་མིན་ནི་འདུན་པར་རག་ལས་
པས་སྐྱིད་འདོད་ཅན་གྱི་འདུན་པས་ཕུགས་སུ་འགྱོད་སྣ་འདྲེན་པ་དང་། ཤེས་རབ་ཀྱང་ཉམས་
སྲིད། ཆེས་བླ་ན་མེད་པའི་འདུན་པས་ཕུགས་སུ་རང་གཞན་བདེ་བའི་དཔལ་དུ་འགོད་ཅིང་།
ཤེས་རབ་ཀྱི་རྩལ་ཁའི་ཆའང་ཡོངས་སུ་རྫོགས་པར་འགྱུར་ཐུབ།
"སྙིང་རུས་ཅན་གྱིས་རྡོ་ལ་ཨི་ཁུང་འབིགས"ཞེས་པའི་ཁ་དཔེ་ལྟར་ཆེས་བླ་ན་མེད་པའི་
འདུན་པ་མངའ་བའི་སྐྱེས་བུ་གང་ཞིག་གིས་སྙིང་རུས་ཀྱི་སྦྱོར་བ་བརྩམས་ན་ངལ་བ་ཅི་བྱས་ལ་
འབྲས་བུ་བཟང་པོ་སྨིན་ཐུབ། ས་ཝ་རི་ནི་ཆེས་བླ་ན་མེད་པའི་འདུན་པ་མངའ་བའི་སྐྱེས་ཆེན་
ཞིག་ཡིན་པས་གང་དེས་འདུན་པའི་མཐུས་མི་འགྲུབ་བྱ་བ་ཅི་ཡང་མེད་པར་འདོད། འདི་པས་
ཕམ་ཁ་ཉོས་པའི་སྐྱེས་བུར་རྟག་ཏུ་འདི་ལྟར་གསུངས་པ་སྟེ། "ཁྱོད་ལ་བྱ་བ་བསྒྲུབ་རྒྱུའི་འདུན་པ་
ཏིལ་འབྲུ་ཙམ་ཡང་མེད་པས་ཅི་བྱས་ངལ་བ་འབྲས་མེད་དུ་འགྱུར་སྲིད"ཅེས་པའོ། །
ན་ཕོ་ལོན་གྱི་ཐུགས་མཉེས་ཤོས་ཀྱི་ལེགས་བཤད་དེ། "བཅོས་མིན་གྱི་ཤེས་རབ་བྱ་བ་ནི་
སྲ་ཞིང་བརྟན་པའི་འདུན་པའོ"ཞེས་པ་དེའོ། ། འདི་པའི་སྐུ་ཚེ་གང་པོ་ནས་ཀྱང་བརྟན་ཞིང་
མི་གཡོ་བའི་འདུན་པས་གྲུབ་འབྲས་བླ་ན་མེད་པ་བཏོད་པའི་གནས་ལུགས་གསལ་སྟོན་བྱ་
ཐུབ། གང་དེས་འདུན་པའི་སྟོབས་ཀྱིས་རྒྱལ་ཁབ་དབང་དུ་བསྒྱུར་ཅིང་། རང་རྩོལ་ཆེན་པོས་
འདུན་པ་མངོན་འགྱུར་གནང་། དེ་ཡང"བདག་ནི་སོ་ནམ་པ་དབུལ་པོ་ཞིག་ནས་དམག་དཔོན་
ཆེ་མོ་ཞིག་ཏུ་གྱུར་བྱུང"ཞེས་གསུངས་པ་ལྟར་རོ། ། ཡིན་ཡང་ཐལ་དྲགས་པའི་རང་ཁེ་མནོག་
ཆུང་གི་འདུན་པས་དབང་ཆ་སྒེར་གཅོད་ཀྱི་སྒྲིག་གཞི་བཙུགས་པས་མཐའ་མ་རང་ཉིད་ཕུང་
བས་མ་ཚད། ཧྥ་ཤི་སི་ཡོངས་རྫོགས་བརླགས་པར་བྱས་ཡོད། སྤྱིར་རང་རྩོལ་ཇི་ལྟར་ཆེ་རུང་། ཡང་
དག་པའི་འདུན་པའི་དམིགས་གཏད་མེད་ཚེ། མཐར་རང་གཞན་ཐམས་ཅད་འཕུང་བའི་
འབྲས་བུ་ངན་པ་སྨིན་པའང་ཆོས་ཉིད་ལས་བཟློག་མི་ཐུབ།
བདག་ཉིད་བློས་གཏོང་གི་སྙིང་སྟོབས་
ཏུ་ཁེ་ཝུ་ལེན་ཐོན་ནི་གཟི་བྱིན་ཅན་གྱི་སྐྱེས་བུ་ཞིག་གོ ། འདི་པའི་འདུན་པ་དང་།
དཔའ་སྤོབས། བཟོད་བསྲན་བཅས་ཀྱི་སྙིང་སྟོབས་ན་ཕོ་ལོན་གྱི་དོ་ཟླར་མི་འོས་པ་མེད། གང་
ཉིད་ནི་བདག་ཉིད་བློས་གཏོང་གི་སྙིང་སྟོབས་དང་། གཞན་ཕན་གྱི་སྐུལ་སློང་བཟང་པོ་མངའ་
བའི་རྒྱལ་གཅེས་པ་ཞིག་གོ ། ན་ཕོ་ལོན་གྱི་དམིགས་གཏད་ནི"གཟི་བརྗིད"དང་། འདི་པའི་
དམིགས་གཏད་ནི"འགན་འཁྲི"ཡིན། སྔ་མ་ནི་ན་ཕོ་ལོན་ལ་བྱ་གཞག་ལེགས་འགྲུབ་བྱུང་
རྗེས་ཐོབ་པ་ཙམ་དང་། ཕྱི་མ་ནི་འདི་པའི་སྐུ་ཚེ་གང་པོ་དང་དུས་ནམ་ཡང་མི་ནུབ་པར་གནས།
གང་དེས་སྐུ་ཚེ་གང་བོར་དཀའ་ངལ་དང་། གེགས་བར་ལ་ནམ་ཡང་གཉའ་མ་ཞུམ་པར་ཁ་
གཏད་པས་ལོ་རྒྱུས་ཐོག་གི་མི་སྣ་གྲགས་ཅན་ཞིག་ཏུ་གྱུར་ཏོ། །
གང་ཉིད་སི་ཕེན་དུ་བཞུགས་རིང་དམག་དཔོན་གྱི་འཇོན་ནུས་དང་། ཕུལ་དུ་བྱུང་བའི་ཆབ་
སྲིད་པའི་བློ་གྲོས་ཀྱང་ངོམས་མྱོངས། སྤྱིར་སྐྱེས་བུ་གཤིས་གྱོང་ཅན་ཞིག་ཡིན་རུང་། འགན་འཁྲིའི་
སྔུན་དུ་རང་ཚོད་བཟུང་སྟེ་ཉམ་ཆུང་སྙོར་སྐྱོང་གིས་བཟོད་པ་ཚད་མེད་བསྒོམས་མྱོངས། དེ་
ལྟར་ནམ་ཡང་འདོད་རྔམ་དང་། དབང་ཤེད་ཀྱི་གཡའ་ཙམ་མེད་པར་ཐུགས་སྒམ་པོར་གནས་
པའོ། །
འདི་པ་ནི་ན་ཕོ་ལོན་དང་འདྲ་བར་བློ་རིག་སྐྱེན་པ་དང་། སེམས་ཤུགས་ལྡབ་བརྒྱར་
བསྐྱེད་མཁན་ཞིག་གོ ། ཁེ་ལི་ཧྥུ་དང་འདྲ་བར་དཔའ་སྤོབས་ཡོད་པ་ཅན་ཞིག་གོ ། ཆབ་
སྲིད་མཁས་ཅན་ཁ་རོམ་ཝེ་དང་འདྲ་བར་ཤེས་རབ་ཅན་ཞིག་གོ ། ཝ་ཞིན་ཐོན་དང་འདྲ་བར་
དྲང་བདེན་ལྷད་མེད་དང་། ཆེས་བླ་ན་འཕགས་པ་ཞིག་གོ །
སྟོང་བསམ་དོན་དངོས་སུ་སྒྱུར་དགོས།
དུས་རབས་བཅོ་བརྒྱད་པའི་རྒྱ་གར་ནི་དབྱིན་ཇིའི་དམག་དཔུང་གི་དཔའ་རྩལ་ངོམས་
སའི་གཡུལ་སར་གྱུར། ཁ་ལི་ཧྥུ་ནས་ཧ་ཧྥེར་ལོག་ཁེ་དང་། དེ་ནས་ཁ་ལ་ཐ་བར་དུ་རིམ་པར་
བྱོན་པའི་དམག་དཔོན་གྲགས་ཅན་ཏེ། ཝེར་ཆ་ལི་དང་། མེ་ཐ་ཁ་ཧྥེ། ཨར་ཐེ་རོ་མོ། ཨ་ཏ་ཝར།
ལོ་རེན་སེ་སོགས་ཀྱི་མཚན་བྱང་རྒྱ་གར་གྱི་ཁྲིམས་འཛུགས་དང་། སྤྱི་མཐུན་རྒྱལ་ཁབ་ཀྱི་ལོ་
རྒྱུས་དེབ་ཐེར་ན་འཁོད། ཡང་གཟི་བརྗིད་ཆེ་རུང་མཚན་བྱང་མ་འཁོད་པའི་ཝར་རེན་ཧ་སེ་
ཏིང་སེ་ནི་སྙིང་རུས་ཆེ་ཞིང་། ངལ་བར་མི་སྐྲག་པའི་སྐྱེས་བུ་ཞིག་གོ ། འདི་པའི་ཁྱིམ་རྒྱུད་
མིང་གྲགས་ཅན་ཞིག་ཡིན་མོད། དུས་ཀྱི་འཕེལ་འགྲོས་ལས་གུད་པའི་ལམ་དུ་ལྷུང་། སི་ཐེའུ་
ཨར་ཐའི་རྒྱལ་རབས་སུ་འཁོས་ཀ་ཡོངས་སུ་ཉམས་ཤིང་། གཞིས་ཀའི་བདག་དབང་ཡང་ཕ་
རོལ་པོའི་ལག་ཏུ་ཤོར་བས། གང་ཉིད་ཀྱང་མཆོད་ཁང་ཞིག་གི་ནང་དུ་འཁྲུངས། གྲོང་གསེབ་
ཀྱི་སློབ་གྲྭར་སློབ་གཉེར་ཡང་གནང་། བརྒྱུད་རིམ་དེར་ཡབ་ཀྱི་གསུང་སྒྲོས་ལས་མེས་རབས་
ཀྱི་གཟི་བརྗིད་བྱུང་རབས་གསན་མྱོང་། དེའི་དབང་གིས། སེམས་ཤུགས་ལྡབ་བརྒྱར་འཕེལ་
བར་གྱུར་ཏོ། །
ཟེར་སྒྲོས་སུ་དགུང་ལོ་བདུན་ལ་སོན་པའི་དབྱར་ཀ་ཞིག་ཆུ་ངོས་སུ་འཕྱོ་སྟེ་ས་ཕྱོགས་
གང་སར་ཁྱེར། རྒྱུག་ཆུའི་འགྲོས་ཀྱིས་འཁྱེར་བཞིན་པའི་གནས་སྐབས་དེར་ཤོར་ཟིན་པའི་
གཞིས་ཀ་དང་། ས་ཞིང་ཐམས་ཅད་ཀྱི་བདག་དབང་བསྡུ་ཐུབ་ན་སྙམ་པའི་དགོངས་པ་འཁྲུངས།
འདི་ནི་ཅི་འདྲའི་འཆར་ཡན་གྱིས་ཕྱུག་པ་ཞིག་ཡིན་རུང་། དུས་ཕྱིས་ཞུམ་པ་མེད་པའི་སྙིང་
སྟོབས་དང་། རང་རྩོལ་ལྷོད་མེད་ཀྱི་མཐུ་ལས་སྟོང་བསམ་མངོན་འགྱུར་བྱུང་བ་སྟེ། གཞིས་ཀ་
དང་། ས་ཞིང་ཐམས་ཅད་ཕྱིར་དབང་དུ་སྡུད་པ་དང་། དུས་རབས་དེའི་ཕྱུག་བདག་མཚན་སྙན་
ཅན་ཞིག་ཏུ་གྱུར། ཁ་ཅིག་ལྟར་ན"འདི་པས་མི་གྲངས་ས་ཡ་ལྔའི་ཨེ་ཤ་ཡ་གླིང་དབང་དུ་བསྒྱུར་
ཅིང་། ཅི་བྱས་ཐམས་ཅད་མེས་རབས་ཀྱིས་བསྩལ་བའི་ཁྱིམ་རྒྱུད་ཀྱི་ཆེད་དུ་འཆི་གསོན་གྱི་
གདམ་གར་སྦྱོར་ནུས"ཞེས་པའོ། །
རྩོལ་བ་དཔྱིས་ཕྱིན་པ་ནི་ལེགས་འགྲུབ་ཀྱི་རྩ་བ་ཡིན།
ཆར་ལེ་སེ་ན་ཕེར་ནི་ཕུལ་དུ་བྱུང་བའི་རྒྱ་གར་གྱི་དམག་དཔོན་དཔའ་སྤོབས་ཅན་
ཞིག་གོ ། ཐེངས་ཤིག་དགྲ་བོས་མཐའ་བསྐོར་བའི་གཡུལ་སར་རང་གི་དཔའ་སྤོབས་ལ་
བརྟེན་ཏེ་ཕར་རྒོལ་གནང་བས་དམག་དཔུང་གི་སེམས་ཤུགས་ལྡབ་བརྒྱར་འཕེལ། དེ་ལྟའི་
ཐུན་མོང་གི་ཕར་རྒོལ་དཔྱིས་ཕྱིན་པ་ལས་མཐར་གཡུལ་ལས་རྣམ་པར་རྒྱལ་ལོ། ། ཚུལ་དེ་
ལས་དཔའ་སྤོབས་ཉམས་པ་མེད་པར་རྩོལ་བ་དཔྱིས་ཕྱིན་པ་བྱས་ཚེ། མཐར་ལེགས་འགྲུབ་
ཡོང་བའི་གནས་ལུགས་ཤིག་གསལ་སྟོན་བྱས་ཤིང་། གང་དེས་དཔའ་ངར་ཆེར་བསྐྱེད་ཀྱིས་
ཕར་རྒོལ་དཔྱིས་ཕྱིན་པ་གནང་བའི་མཛད་རྗེས་ཀྱང་མཐོང་ཐུབ། གལ་ཏེ་དེ་ལས་ལྡོག་ན་
དགྲ་བོར་ཕར་རྒོལ་ལྟ་ཅི། ལྡོག་སྟེ་ཚུར་རྒོལ་གྱི་གོ་སྐབས་སྤྲད་པས་མཐར་གཡུལ་ལས་ཕམ་
རྒྱུ་བསྙོན་དུ་མེད།
གང་དེར་དམག་དཔུང་གི་སེམས་ཤུགས་འཕེལ་བྱེད་ཀྱི་ཐབས་ཤེས་གཅིག་སྟེ། དེ་ནི་
གང་ཉིད་དང་། དམག་མི་ཡོངས་ཀྱིས་ཕར་རྒོལ་དཔྱིས་ཕྱིན་པའི་སྦྱོར་བ་དངོས་ལག་བསྟར་
ཐུབ་པ་དེའོ། ། དེ་ཡང་གང་ཉིད་ཀྱིས་གསུངས་པ་ལྟར"བཀོད་འདོམས་ཀྱི་གནད་ཀ་ནི་
དམག་མིར་ཕྱོགས་རིས་མེད་པ་དང་། འགན་འཁྲི་མཉམ་ཁུར་བྱ་དགོས། ཡང་གཡུལ་སར་
ཞུགས་པའི་དམག་མིས་སེམས་པ་རྣལ་དུ་ཕབ་སྟེ་ཕར་རྒོལ་མ་བྱས་ཚེ། དགྲ་བོ་ལས་ནམ་ཡང་
ཕམ་པ་ཡིན། དེས་ན་གེགས་བར་ལ་ནམ་ཡང་གཉའ་མི་ཞུམ་པ་དང་། ཉེན་ཁའི་དུས་སུའང་
དཔའ་སྤོབས་ཆེན་པོས་ཕར་རྒོལ་དཔྱིས་ཕྱིན་པ་བྱས་ཚེ། མཐའ་མའི་རྒྱལ་ཁ་དེ་ནམ་ཡང་རང་
ལ་དབང་བ་ཡིན"ཞེས་པ་ལྟར་རོ། །
རྒྱ་གར་གྱི་གྱེན་ལོག་དམག་འཁྲུག་ནི་ལོ་རྒྱུས་སྟེང་ཐོན་པའི་དོན་རྐྱེན་གང་ལས་ཀྱང་
ཚབས་ཆེ་ན། བློ་བརྟན་འགྱུར་མེད་ཀྱི་དམག་འཐབ་སྙིང་སྟོབས་ནི་རྒྱལ་ཁབ་ཅིག་རང་སྟོབས་
རང་སྤེལ་བྱ་རྒྱུའི་ཐབས་ལམ་གཅིག་པུར་མཐོང་། སྤྱིར་དབྱིན་ཇིའི་དབང་སྒྱུར་པས་བྱེད་
ཐབས་གླེན་རྟགས་ཅན་སྤྱད་རུང་། རྒྱལ་དམངས་སྤྱི་ནི་རང་རྩོལ་ཅན་ཤ་སྟག་ཡིན་ཞིང་། རྒྱལ་
ཁབ་ཡར་ཐོན་ཕྱིར་འབད་བརྩོན་བྱེད་མཁན་ཤ་སྟག་ཏུའང་འདོད།
སྤྱི་ལོ1857ལོའི་ཟླ5པའི་རྒྱ་གར་གྱི་གྱེན་ལོག་དམག་འཁྲུག་གི་དུས་ཡུན་རིང་ཞིང་། གཞི་
རྒྱ་ཆེ་རུང་། དབྱིན་ཇིའི་དམག་དཔོན་གཙོ་བོར་གྱུར་པའི་དམག་དཔུང་གིས་རང་ནུས་ཅི་
ཡོད་ཀྱིས་ཕར་རྒོལ་དཔྱིས་ཕྱིན་པ་བྱས་པའི་དོན་དངོས་ཀྱི་སྦྱོར་བ་དང་རང་གི་ཚེ་སྲོག་ཕྲ་མོ་
མེས་རྒྱལ་གྱི་དོན་དུ་འབུལ་བར་སྤོབས་པའི་སེམས་ཤུགས་ལས། དབྱིན་ཇིའི་དམག་དཔོན་གྱི་
རང་རྩོལ་དཔྱིས་ཕྱིན་པའི་རང་གཤིས་དང་། རྒྱལ་ཁབ་ཀྱི་མཚན་སྙན་སྲུང་བའི་དཔའ་སྤོབས་
མཐོང་ཐུབ་ཅིང་། འདི་པ་ཚོའི་ལུས་སྟེང་དུ་རྒྱུ་བའི་རྒྱལ་གཅེས་ཀྱི་ཁྲག་རྒྱུན་གྱི་རིན་ཐང་ཡང་
མངོན་ཐུབ། འདི་ནི་ཆེས་བླ་ན་འཕགས་པའི་ལེགས་སྐྱེས་མ་ཡིན་ཞེས་སུས་ཀྱང་བསྙོན་དཀའ་
འོ། །
ཡིད་གཞུངས་པའི་སྐྱེས་བུ་ཞིག་བྱ་དགོས།
སྐུ་ཞབས་ལ་ཝ་སེ་ཕུའི་སྐུ་ཚེ་གང་པོའི་དོན་སྙིང་ལྷག་པར་ཟབ། འདི་པ་ནི་ཁེངས་སྐྱུང་
གིས་དམན་ས་བཟུང་བར་མཁས་པའི་སྐྱེས་བུ་ཞིག་གོ ། གང་དེའི་མེས་རབས་ནི་འཁོས་ཀ་
ཞན་ཡང་། ཡིད་གཞུངས་པའི་སྐྱེས་ཆེན་ཤ་སྟག་ཡིན་པས་ཁུལ་དེར་མཚན་སྙན་ཤིན་ཏུ་ཆེ།
མེས་པོས་བསྩལ་བའི་ཞལ་ཆེམས་སུའང"བདག་གི་མི་ཚེའི་བརྒྱུད་རིམ་ཁྲོད། བདག་ཅག་གི་
མེས་རབས་ཀྱི་སྲོལ་རྒྱུན་མི་ཆོས་ལ་ཞིབ་འདང་རྒྱག་དུས།ཐམས་ཅད་ཡིད་གཞུངས་པའི་སྐྱེས་
ཆེན་ཤ་སྟག་དུ་མཐོང་། གལ་ཏེ། ཁྱེད་ཅག་གིས་བཅོས་མའི་བྱ་བ་གང་ཞིག་ལས་ཚེ། དེ་ནི་
གདུང་རྒྱུད་ཀྱི་གནད་དོན་མིན། ངེས་པར་དུ་སྐྱེས་བུ་ཡིད་གཞུངས་པ་ཞིག་བྱོས"ཞེས་གདམས་
སོ། །
དགུང་ལོ་བཅུ་ལ་སོན་དུས་སྲིན་བལ་བཟོ་གྲྭ་ཞིག་ཏུ་གླ་པ་གནང་། གླ་ཕོགས་ཐོག་མས་
ལ་ཏིང་སྐད་ཡིག་གི་བརྡ་སྤྲོད་དཔེ་ཆ་ཞིག་བླུས། ལོ་ངོ་ཁ་ཤས་རིང་མཚན་མོའི་སློབ་གྲྭར་
ཕེབས་ཏེ་སྐད་ཡིག་དེར་སྦྱངས་པ་དཔྱིས་ཕྱིན་པ་མཛད། དེ་ལྟར་སྒྲུང་གཏམ་གྱི་དཔེ་ཆ་ཕུད།
ཚན་རིག་རྩོམ་ཆོས་དང་། ཡུལ་སྐོར་ཟིན་ཐོ་སོགས་པའི་དཔེ་ཆ་མང་པོ་བཀླགས་ཤིང་། ཁོམ་པ་
ཡོད་ཚད་དུ་སྐྱེ་དངོས་རིག་པར་ཞིབ་འཇུག་དང་།སྐྱེ་དངོས་ཀྱི་འདྲ་གཟུགས་བསྡུ་ཉར་གནང་།
རང་རྩོལ་དཔྱིས་ཕྱིན་པས་ཤེས་བྱ་བུམ་པ་གང་བྱོའི་ཚུལ་གྱིས་ཐུགས་སུ་ཆུད། སླད་ཆོས་དཔོན་
ཞིག་བྱ་འདོད་པའི་དགོངས་པ་ཡང་འཁྲུངས།
གླ་པ་གནང་བའི་གླ་ཕོགས་བསགས་ཏེ་གྷི་རི་སིའི་སློབ་གླིང་དུ་གསོ་བ་རིག་པ་དང་། ག་
ལ་ས་གོག་སློབ་གླིང་དུ་ལྷ་ཆོས་རིག་པར་སྦྱངས་པ་མཛད། གསོ་རིག་སློབ་གཉེར་མཇུག་སྒྲིལ་
རྗེས་ལ་ཏིང་ཡི་གེའི་ལམ་ནས་དཔྱད་རྩོམ་བྲིས་ཤིང་། ཆེད་ལས་ཀྱི་རིག་ཚན་ཁག་ལ་རྒྱུགས་
ཞིབ་གནང་ནས་ཕྱི་བཅོས་དང་། ཁོག་བཅོས་ཚན་ཁག་གི་སྨན་པའི་ལས་གཉེར་ལག་ཁྱེར་
ཡང་ཐོབ། ཐོག་མར་ཀྲུང་གོར་བྱོན་འདོད་ཀྱང་། སྐབས་དེའི་ཀྲུང་གོ་ནི་སྡེ་གཟར་ཁྲོད་དུ་ལྷུང་
བས་འཆར་གཞི་མངོན་འགྱུར་མ་བྱུང་། སྤྱི་ལོ1840ལོར། ཨ་ཧྥེ་རི་ཀ་གླིང་དུ་བྱོན། གནས་དེར་
སློབ་ཁྲིད་ཀྱི་བྱ་བར་ཐུགས་སྤྲོ་བས་ཞུགས། དུས་ཕྱིས་ཕ་ཡུལ་དུ་བྱོན། ལས་མི་དང་ལྷན་ཅིག་
ཆུ་ཡུར་བཤངས་པ་དང་། ཁང་པ་རྒྱག་པ། ཞིང་ཁ་འདེབས་པ། དུད་འགྲོ་གསོ་ཚགས་སོགས་ཀྱི་
བྱ་བའང་གཉེར།
འདི་པའི་ཡིད་གཞུངས་པའི་རང་གཤིས་ལ་ཕལ་མོ་ཆེའི་བཀུར་གཟོ་ཐོབ་ཅིང་། ཁུལ་
དེའི་མིག་ལྟོས་བཟང་པོའི་ཡུལ་དུའང་གྱུར་ཏོ། །
ནམ་ཡང་ཡིད་མི་མུག་པ།
འཇོན་ཧོ་ཝར་ཐ་ལ་བཟོད་པའི་སྙིང་སྟོབས་ལྷག་ཏུ་མངའ། གང་དེའི་སྐུ་ཚེ་གང་པོས་
གང་ཞིག་བཟོད་པའི་སྟོབས་དང་ལྡན་གྱུར་ན། མི་འགྲུབ་བྱ་བ་ཅི་ཡང་མེད་པའི་གནས་ལུགས་
ལ་གསལ་བཤད་བྱ་ནུས། འདི་པ་ནི་སྐྱེས་བུ་ཤེས་རབ་ཅན་ཞིག་མིན་ཡང་། ཐུགས་རྒྱུད་ལྷད་
མེད་དང་། འདུན་པ་འགྱུར་མེད་ཅན་ཞིག་ཡིན་པས་སྐུ་ཚེ་གང་པོར་གྲུབ་འབྲས་བླ་ན་མེད་
པ་ཐོབ། དགོངས་པ་རྫོགས་རྗེས་ཀྱང་ཕྱི་རབས་པའི་མིག་ལྟོས་བཟང་པོའི་ཡུལ་དུ་གྱུར། གང་
ལགས་ཤེ་ན། དབྱིན་ཇིའི་ཁྲིམས་འཛུགས་འཐུས་ཚང་དང་།ཤེས་དཔལ་རྒྱལ་ཁབ་དུ་མར་བག་
ཆགས་ཐེབས་དང་ཐེབས་མུས་སུ་མཆིས་པས་སོ། །
འཇོན་ན་སི་ཧར་ཝེར་ཡང་བཟོད་པ་ཆེ་ཞིང་། སྙིང་རུས་ཅན་གྱི་སྐྱེས་བུ་ཞིག་གོ །
ལོ1712ལོར། ཁྱིམ་ཚང་དབུལ་བོ་ཞིག་ནས་འཁྲུངས། ཡབ་ནི་གྲུ་གཟིངས་བཟོ་གྲྭའི་ཕྱག་
མཛོད་ཆེ་མོའོ། ། རྐྱེན་གློ་བུར་བས་ཡབ་དགོངས་པ་རྫོགས་པས་སྐུ་ན་ཕྲ་དུས་ཡུམ་དང་ལྷན་
ཅིག་ལོན་ཏོན་དུ་བྱོན། ཡུམ་གྱི་བྱམས་པའི་སེམས་ཀྱིས་སྙོར་སྐྱོང་ལས་སློབ་གཉེར་གྱི་སྐལ་བ་
ཐོབ། དགུང་ལོ་བཅུ་བདུན་དུ་སོན་དུས་ཚོང་གཡོག་གནང་། གང་ཉིད་ཀྱི་ཡིད་གཞུངས་པའི་
ཐུགས་རྒྱུད་ལ་ཕལ་མོ་ཆེའི་དད་གུས་ཚད་མེད་ཐོབ།
སྤྱི་ལོ1743ལོར། དབྱིན་ཇིའི་ཚོང་པ་ཞིག་གི་གདན་ཞུས་ལྟར་ཕེ་རྡ་པོའི་མཚོ་ཁུགས་
ཤིག་ཏུ་མ་རྩ་མཉམ་འཇོག་གི་ཉོ་ཚོང་བསྒྲུབས། ཉོ་ཚོང་འཕེལ་རྒྱས་ཕྱིར་ཨུ་རུ་སུ་དང་། སྟག་
གཟིག་ཏུ་བྱོན། ཡིན་ཡང་དམག་འཁྲུག་གི་གེགས་བར་ལས་ཉོ་ཚོང་ལ་ཕམ་ཉེས་བྱུང་སྟེ་
ངལ་བ་འབྲས་མེད་དུ་གྱུར། ཐ་ན་སྲོག་མགོ་མི་ཐོན་པའི་གནས་སྐབས་སུའང་གྱར་མྱོང་། སྤྱི་
ལོ1750ལོར་དབྱིན་ཇིར་བྱོན།
སྐུ་ཚེ་སྨད་ཀྱི་དོན་སྙིང་ཟབ་པ་སྟེ། དམངས་ཕན་བྱ་བ་བསྒྲུབས་ཤིང་། གྲོན་ཆུང་བསྲི་ཚགས་
སྒོས་དགེ་བསྒྲུབས་ཚོགས་བསགས་ཀྱི་བྱ་བ་ཁོ་ན་གཉེར་ཅིང་། གཞུང་ལམ་བསྐྲུན་པ་སོགས་ཀྱི་
མཛད་རྗེས་རབ་ཏུ་ལྕི། སྤྱི་ལོ1755ལོར། ཧྥ་རན་སིས་དབྱིན་ཇིར་བཙན་འཛུལ་བྱ་རྒྱུའི་བསྒྲགས་
གཏམ་སྤེལ། གང་ཉིད་ནས་གོང་མའི་དངུལ་འཛིན་ཁང་དུ་ཚོང་དཔོན་དང་། གྲུའི་སྦྱིན་བདག་གི་
ཚོགས་འདུ་བསྡུས། སླད་ལྷན་ཚོགས་གསར་པ་འཛུགས་རྒྱུའི་དགོངས་ཚུལ་དང་། གྲུ་པ་གསར་
པར་དམག་སྦྱོང་བྱས་ཏེ་གོང་མའི་དམག་གྲུའི་རུ་ཆེན་ལ་ཕན་གདགས་རྒྱུའི་གྲོས་གཞི་བཏོན་
པར་ཕལ་མོ་ཆེའི་མོས་པ་ཐོབ། སྤྱི་ལོ1756ལོར། ལྷན་ཚོགས་དབུ་བརྙེས་ཤིང་། འདི་པས་བཏང་
འཛིན་གྱི་འགོ་པ་གནང་། རྒྱལ་ཁབ་ལ་ཕན་པ་ཆེན་པོ་བསྒྲུབས་སོ། །
དུས་ཕྱིས་དྭ་ཕྲུག་གསོ་ཉར་ཁང་བསྐྲུན་ཅིང་། ཡར་སྔོན་གྱི་དྭ་ཕྲུག་གསོ་ཉར་ཁང་གི་སྒྲིག་
ལམ་མ་དག་པ་ལེགས་བཅོས་གནང་བ་སོགས་སྤྱི་ཚོགས་ཕན་བདེའི་བྱ་གཞག་ལ་མཛད་རྗེས་
མི་དམན་པ་ཕུལ།
སྨད་འཚོང་མ་བསྡུ་ཉར་ཁང་གསར་རྒྱག་ཀྱང་གནང་། དེ་ཡང་འཁོས་ཀ་ཞན་པའི་ཁྱིམ་
ཚང་གི་བུ་ཕྲུག་ནི་ལས་མ་དག་པ་ཞིག་ལས་མ་འདས། དེ་དག་བྱམས་བརྩེ་རྟ་རྔ་ཙམ་མེད་པའི་
མཁའ་དབུགས་ཀློང་འཚར་ལོངས་བྱུང་བས་ལོག་ལམ་དུ་འཕྱན་པའི་ཀུན་སྤྱོད་ཉམས་གུད་
ཀྱི་གཞི་ཐམས་ཅད་ཀྱིས་དོ་ཁུར་བྱ་སའི་གནས་སུ་འཁུམས། དེའི་དབང་གིས། སྐྱེས་བུ་གཞན་
སུས་ཀྱང་མ་བསྒྲུབས་ཤིང་། བསྒྲུབ་པར་མ་འདོད་པའི་བྱ་བ་དེའི་འགོ་བརྩམས་པ་སྟེ། ལོན་ཏོན་
གྱི་དབུལ་པོའི་སྒྱུ་རྩལ་སློབ་རར་བྱོན་པ་དང་། དེ་བཞིན་མི་ལོ་ལྔའི་ཡུན་ཚད་དུ་ཧྥ་རན་སིར་
ཡང་བྱོན་ཏེ་དབུལ་པོའི་འཚོ་བར་རྒྱུས་ལོན་དང་། དབུལ་པོའི་སྒྱུ་རྩལ་སློབ་རའི་སྒྲིག་ལམ་
སོགས་ལ་རྩ་བའི་ཆ་ནས་རྒྱུས་ལོན་གནང་།
སྤྱི་ལོ1761ལོར། གང་དེའི་རྩོལ་བའི་འབྲས་བུར་སྲིད་གཞུང་ནས་ཁྲིམས་དོན་གྲོས་གཞི་
སྟེ། ལོན་ཏོན་གྱི་ཁུལ་སོ་སོའི་ཕྲུ་གུ་དམར་འབྱར་གྱི་སྐྱེ་འཆིའི་ཐོ་འགོད་གཏན་འབེབས་ཀྱི་
འཆར་གཞི་སྤེལ། འདི་པས་མི་ལོ་བཅུའི་དཀའ་ངལ་ལ་བརྟེན་ཏེ་དཔྱིས་ཕྱིན་པར་བསྒྲུབས་
པས་གྲུབ་འབྲས་རྨད་དུ་བྱུང་བ་ཐོབ། དེ་བཞིན་ཁྲིམས་དོན་གྲོས་གཞི་གཞན་ཞིག་སྟེ། ཁུལ་སོ་
སོའི་དྭ་ཕྲུག་སྒྱུ་རྩལ་སློབ་རར་གསོ་སྐྱོང་དང་། དེ་ནས་ལོ་ན་དྲུག་ཏུ་སོན་རྗེས་གྲོང་རྡལ་དུ་སློབ་
གཉེར་དང་། ལོ་གསུམ་རེའི་ནང་དུ་ལྟ་སྐྱོང་མི་སྣ་འདེམས་བསྐོ་བྱ་དགོས་པའི་གཏན་འབེབས་
བསྒྲགས། གང་དེས་སླར་ཡང་རང་ནུས་ཡོད་རྒུས་འཆར་གཞི་དེ་མངོན་འགྱུར་གནང་། དབུལ་
པོ་ཐམས་ཅད་ཀྱིས་ཁྲིམས་དོན་གྲོས་གཞི་འདིར"བྱིས་པ་ལེགས་ལམ་དུ་འདྲེན་པའི་འཚོ་
ཐབས་ཀྱི་འཆར་གཞི"ཞེས་བསྔགས་མྱོང་ཞིང་། བྱིས་པ་ཉམ་ཆུང་ཁྲི་འབུམ་ལ་ཚེ་སྲོག་གསར་
པའི་གནང་བ་བྱིན་ཡོད།
ལོན་ཏོན་ཀུན་ཕན་བྱ་གཞག་གི་ལེའུར་གང་དེའི་མཚན་བྱང་མ་འཁོད་པ་མེད། ཁོང་
གིས་རང་བདག་རྒྱུ་ནོར་ཁབ་སྐུད་ཙམ་ཡང་བདག་ཏུ་མ་བཟུང་བར་དབུལ་པོའི་རིགས་ལ་
སྦྱིན་པ་ཕངས་མེད་དུ་བསྩལ། ཡིད་གཞུངས་པ་དང་། ལྷག་བསམ་ཟོལ་མེད་ཀྱི་དམ་པ་གང་
དེས་ཐམས་ཅད་གཞན་ཕན་གྱི་ཕྱིར་བསྔོའོ། ། མཐར་དགུང་ལོ་བདུན་ཅུ་དོན་བཞིར་ཕེབས་
པའི་ཟླ་ཚེས་བཟང་པོར་དགོངས་པ་རྫོགས། རིན་ཐང་ཕོན་ཏ་ཉིས་སྟོང་ཡོད་པའི་ཤུལ་རྫས་
ཀྱང་ཀུན་ཕན་ཞལ་འདེབས་སུ་འབུལ་རྒྱུའི་ཞལ་ཆེམས་དང་བཅས་དབུལ་པོ་ཐམས་ཅད་ཀྱི་
སེམས་པ་འཁྱག་པོར་བྱམས་བརྩེའི་ཉི་འོད་འཕྲོ་བར་མཛད་དོ། །
གཞན་བདེའི་བྱ་བ་བསྒྲུབ་ན་ཐམས་ཅད་
ཀྱི་བཀུར་གཟོ་ཐོབ།
གུ་རེན་འེ་ཤར་ཕེ་ནི་མཚན་སྙན་ཆེ་བའི་སྐྱེས་བུ་ཞིག་དང་། 《བྲན་གཡོག་གི་བཅིངས་
འགྲོལ》ཞེས་པའི་དཔེ་ཆའི་རྩོམ་པ་པོ་གཙོ་བོའི་གྲས་སོ། །འདི་པ་ཐོག་མར་སོ་རས་ཚོང་ཁང་
ཞིག་གི་ཚོང་ཕྲུག་གནང་། དུས་ཕྱིས་མཚོན་ཆ་བཟོ་གྲྭའི་གཞུང་ལས་ཁང་གི་དྲུང་ཡིག་ཀྱང་
གནང་། བརྒྱུད་རིམ་དེར《བྲན་གཡོག་གི་བཅིངས་འགྲོལ》བརྩམས་ཤིང་། 《དམ་པའི་གསུང་
རབ》 ཀྱི་དགོངས་པ་མཐིལ་ཕྱིན་པ་རྟོགས་ཕྱིར་གྷི་རི་སིའི་སྐད་ཡིག་ལའང་སྦྱངས་པ་མཛད་
པས་མི་འགོར་བར་ཐུགས་སུ་ཆུད། ཡང་གྲོགས་པོ་རྗེའུ་རིགས་ཤིག་དང་ཡེ་ཤུའི་ཆོས་ལུགས་ཀྱི་
ལྟ་གྲུབ་ལ་བགྲོ་གླེང་བརྒྱུད《དམ་པའི་གསུང་རབ》ཀྱི་མ་ཡིག་ལས་སྟོན་པ་ཡེ་ཤུའི་དགོངས་པ་
རྣལ་མ་རྟོགས་ཐུབ་ཅེས་སྐུལ་ངོར་ཧི་པུར་སྐད་ཡིག་ལ་སྦྱངས་པ་མཛད་པས་ཐུགས་སུ་ཆུད།
གང་ཉིད་ནི་རྒྱུད་ལ་སྙིང་རྗེ་ཚད་མེད་མངའ་བའི་སྐྱེས་བུ་ཞིག་སྟེ། དེ་ཡང་ཕུ་བོའི་སྨན་
ཁང་དུ་སྦྱིན་བདག་གིས་སྤྱུགས་པའི་མི་ནག་རྐང་པ་རྨ་ཡིས་བསྣད་ཅིང་། གཅར་རྡུང་དྲག་
པོས་མིག་ཀྱང་ལོང་བར་འགྱུར་བར་ཉེ་བ་ཞིག་ལ་སྨན་བཅོས་གནང་ཞིང་། སྨན་རམས་བཀའ་
བཅུ་པ་ཞིག་ཆེད་དུ་གདན་དྲངས་ཏེ་ནད་བརྟག་གི་སྦྱོར་བ་གང་ཟབ་བསྟར་པས་དྲག་སྐྱེད་
བྱུང་། མི་ནག་དེ་ཡང་རང་དབང་སྒོས་སྐུ་དྲག་ཅིག་གི་གཡོག་པོའི་སྐལ་བ་ཐོབ། ཡིན་ཡང་
སྦྱིན་བདག་གདུག་རྩུབ་ཅན་གྱིས་སྔར་སྤྱུགས་པའི་མི་ནག་དེ་ཡིན་པ་ངོ་ཤེས་ཏེ་སྐུ་དྲག་དེའི་
གམ་ནས་ཕྲོགས་ཤིང་། སླར་བྲན་གཡོག་ཏུ་བཀོལ་སྤྱོད་བྱས། ཐ་ན་བདག་པོའི་བཀའ་ལས་
འགལ་སོང་ཞེས་ཁྲིམས་རྩོད་པ་གདན་ཞུས་ཀྱིས་ཁྲིམས་གཏུག་དང་བཅས་བཙོན་དུ་ཚུད་པ་
སོགས་མནར་གཅོད་ཚད་མེད་མྱངས།
མི་ནག་དེ་བཙོན་དུ་ཚུད་པའི་གནས་སྐབས་སུ་གང་ཉིད་དྲན་པའི་ཡུལ་དུ་འཆར་ཞིང་།
བཙོན་གྲོལ་ཡོང་རེའི་ཞུ་འཕྲིན་ཡང་ཕུལ། ཁོང་གིས་དེ་སྔོན་སྲོག་བསྐྱབས་མྱོང་བའི་མི་ནག་
ཅིག་ཡོད་པ་ཐུགས་གསོས་མ་བྱུང་། བཙོན་ཁང་དུ་ཕེབས་ཏེ་གང་ཡིན་བརྟག་པས་མི་ནག་དེ་
ངོ་ཤེས་ཤིང་། མྱུར་དུ་ཁྲིམས་རྩོད་པ་གདན་ཞུས་ཀྱིས་བཙོན་གྲོལ་འཐོབ་རེ་གནང་། ཡིན་ཡང་
དབྱིན་ཇི་སྲིད་གཞུང་གི་ཁྲིམས་ལུགས་སུ་མི་ནག་གི་མི་དབང་ཐད་ཞིབ་ཕྲའི་གཏན་འབེབས་
ཁ་གསལ་མེད་ཅིང་། ཁྲིམས་རྩོད་པ་ཁ་ཅིག་གིས་དབྱིན་ཇིར་མི་ནག་གི་མི་དབང་རྩད་ནས་
བཅད་པའི་སྣང་ཚུལ་དེར་མ་འཐད་རུང་། གྱོད་དོན་གཏུག་གཤེར་གྱི་ཁྲིམས་རྩོད་པ་སུས་ཀྱང་
མ་བྱས།དུས་མཚུངས་སྦྱིན་བདག་དེས་ཆེས་མཐོའི་ཁྲིམས་ཁང་གི་དབུ་བཞུགས་ཁྲིམས་དཔོན་
གཙོས་པའི་ཁྲིམས་དཔོན་ཡོངས་ནས་མི་ནག་དེ་དབྱིན་ཇིར་ཡོང་དུས་ནས་མི་རང་དབང་
ཅན་ཞིག་མིན་པས་ཁྲིམས་མཐུན་ཁེ་དབང་སྦྱིན་བདག་ལ་སྤྲད་པའི་གསར་འགྱུར་ཞིག་གང་
ཉིད་ཀྱི་སྙན་དུ་བསྒྲོན། ཅི་ལྟར་ཡང་གང་དེའི་གཉའ་ཞུམ་རྒྱུ་ལྟ་ཅི། ལྡོག་སྟེ་དཔའ་སྤོབས་རབ་
ཏུ་རྒྱས་ཏེ་དབྱིན་ཇིའི་བྲན་གཡོག་གི་རང་དབང་རྩོད་རྒྱུ་ཐུགས་སུ་བཏགས་པ་སྟེ། "བདག་
གི་ལས་རིགས་དག་འབུད་མཁན་པོས་ཀྱང་ཁ་ཡ་མི་བྱ་ན། ཁྲིམས་ལུགས་ཀྱི་རོགས་སྐྱོར་ལ་
བརྟེན་པ་ཡང་དོན་གྱི་སྙིང་པོས་དབུལ།དེས་ན། རང་ཉིད་ཀྱིས་རང་ཉིད་ལ་དག་འབུད་བྱའོ། །
བདག་གིས《དམ་པའི་གསུང་རབ》ལས་གཞན་གྱི་དཔེ་ཆ་བཀླགས་མ་མྱོང་བས་ད་ནི་ཁྲིམས་
ལུགས་དཔེ་མཛོད་ཁང་ནས་རྒྱུ་ཆ་གསོག་འཇོག་མི་བྱ་ཀ་མེད་དོ"ཞེས་གསུངས་པ་ལྟར་རོ།
བརྒྱུད་རིམ་དེར་ཉིན་མོར་མཚོན་ཆ་བཟོ་གྲྭའི་བྱ་བ་གཉེར་ཞིང་། མཚན་མོའི་ཁོམ་པ་
ཡོད་ཚད་དུ་ཁྲིམས་ལུགས་ཤེས་བྱའི་དཔེ་ཀློག་གནང་བ་སོགས་སྐུ་ཚེགས་ཚད་མེད་བསྐྱོན།
དུས་ཕྱིས་ཀྱི་ལོ་ངོ་གཉིས་ཀྱི་ཁོམ་པ་ཡོད་ཚད་དུ་དབྱིན་ཇིའི་མི་ལུས་རང་དབང་སྐོར་གྱི་
བཅའ་ཁྲིམས་དཔེ་ཆ་ཕོན་ཆེན་བལྟ་ཀློག་དང་།དེ་བཞིན་གལ་ཆེའི་རང་བཞིན་གྱི་ཁྲིམས་དོན་
གྲོས་གཞི་དང་། ཁྲིམས་ཁང་གི་ཁྲིམས་གཅོད། ཁྲིམས་རྩོད་པ་མིང་གྲགས་ཅན་གྱི་ལྟ་བ་ཟིན་
བྲིས་གནང་། དེ་ལྟར་ཚིག་སྦྱོར་གོ་བདེ་ལ། ནང་དོན་གནད་བསྡུས་རང་བཞིན་གྱི་རྩོམ་ཉམས་
ལྡན་པའི《དབྱིན་ཇིའི་བྲན་གཡོག་ལམ་ལུགས་དྲང་གཞག་མིན་པའི་ཤུགས་བསྟན་ལ་དཔྱད་
པ》ཞེས་པའི་དཔྱད་རྩོམ་བྲིས་ཤིང་། བུ་ཡིག་མང་པོར་བཏབ་སྟེ་ཁྲིམས་རྩོད་པ་མང་པོའི་ཕྱག་
ཏུ་གཏད་པས་སྦྱིན་བདག་དེས་ཀྱང་གནས་སྟངས་ལེགས་པོ་མེད་པར་མཐོང་སྟེ་ཁྲིམས་གཏུག་
སྐོང་འཐེན་མི་བྱ་ཀ་མེད་དུ་གྱར།
དབྱིན་ཇིར་མི་ནག་གི་ཐོབ་ཐང་འདྲ་མཉམ་མིན་པའི་སྣང་ཚུལ་སྔར་བཞིན་ཐོན་མུས་སུ་
མཆིས། ཡིན་ཡང་གང་ཉིད་ཀྱིས་བསྐྱབས་པའི་ཉམ་ང་བའི་མི་ནག་གི་གྲངས་འབོར་ཡང་སྔར་
བས་ཇེ་མང་དུ་སོང་བའོ། །
སྐྱེས་བུའི་དབར་གྱི་རྩ་བའི་ཁྱད་པར་སེམས་ཤུགས་དང་
དཔའ་སྤོབས་ལ་རག་ལས།
དབྱིན་ཇིར་བསམ་ན། མི་ལོ་མང་པོའི་རྩོལ་བས་བྲན་གཡོག་ཉོ་འཚོང་གི་བྱ་བ་མཇུག་
གྲིལ་རུང་། བྲན་གཡོག་ལམ་ལུགས་ད་དུང་རྩ་མེད་བཏང་མེད། བྱ་གཞག་དེར་གྲུབ་འབྲས་
ཐོབ་པའི་ཉིན་མོ་དེ་ཐམས་ཅད་ཀྱི་སེམས་ཤུགས་ལ་བརྟེན་ནས་བསུ་དགོས། ཧྥོ་ཝེའུ་པུ་ཁར་
སེ་ཐན་ནི་ཕུལ་དུ་བྱུང་བའི་འགོ་པ་ཞིག་ཡིན། འདི་པས་གྲོས་ཚོགས་ཁང་འོག་མའི་གོ་གནས་
བཞེས། སྐུ་ན་ཕྲ་དུས་དབང་རྟུལ་དང་། རང་ཤེད་ཚ་བའི་བྱིས་པ་གཤིས་གྱོང་ཞིག་གོ ། སྤྱིར་
ཡབ་གྲོངས་པའི་རྗེས་སུ་ཡུམ་ནས་གོ་བསྐོན་ཞལ་ཏ་བསྐྱོན་པས་ཆུང་དུས་ནས་ཕ་རོལ་པོར་
གུས་ལུགས་ཀྱི་མི་ཆོས་གནད་དག་ཐུགས་སུ་ཆུད། ཁྱད་པར་དུ་ཡུམ་ནས་བྱ་བ་གང་ཞིག་
བསྒྲུབ་རུང་། རང་ཐག་རང་གིས་གཅོད་པ་དང་། རང་དོན་རང་གིས་བསྒྲུབ་དགོས་པའི
སྐུལ་གནང་བས་གཤིས་གྱོང་ཅན་གྱི་རྒྱུད་ལ་དཔའ་སྤོབས་ཀྱི་ངར་ཁ་བསྣན།
སློབ་གཉེར་དུས་སུ་ཅི་ཡང་མ་ཤེས་པས་ཐམས་ཅད་ཀྱིས་ལྐུགས་པའི་ངང་ཚུལ་ཁོ་ནར་
བསམས། དགུང་ལོ་བཅོ་ལྔར་སོན་དུས་སློབ་གྲྭ་ནས་ཕྱིར་བསྐྲད། བརྒྱུད་རིམ་དེར་སྟོབས་དང་
ཤེད་ཤུགས་ཀྱི་ཆ་ཡོངས་སུ་རྫོགས་པའི་གང་ཉིད་ཀྱིས་གྲུ་གཏོང་བ་དང་།མདའ་འཕེན་པ། རྟར་
བཞོན་པ་སོགས་རྩེ་དགའི་བྱ་བ་ཁོ་ནར་ཞུགས། དུས་ཕྱིས་ཀི་ན་ངོ་ཤེས་པར་གྱུར་པས་ཤེས་བྱ་
སྦྱོང་རྒྱུར་ཡར་སྐུལ་ཚད་མེད་ཐོབ་ཅིང་། རང་གཤིས་གྱོང་པོ་གཅུན་པར་ཡང་དགེ་མཚན་བླ་
ན་མེད་པ་ཐོབ། མཐར་ཏུབ་ལིན་སློབ་གླིང་དུ་རྒྱུགས་འཕྲོད་དེ་སློབ་གནས་བཞེས་ཤིང་། ཀེ་ན་
ཚང་གི་བུ་མོ་དང་གཉེན་བསྒྲིགས།
ཐོག་མར་ལོན་ཏོན་དུ་ཞང་པོས་གཉེར་བའི་ཆང་ཁང་ཞིག་ཏུ་བྱ་བ་གཉེར། སྤྱིར་སྐུ་ན་ཕྲ
དུས་བྱིས་པ་གཤིས་གྱོང་ཞིག་ཡིན་རུང་། ད་ལྟ་ཐམས་ཅད་ཀྱི་ཡིད་སྨོན་གྱི་གནས་སུ་གྱུར། དེ་
ལྟར་སེམས་ཤུགས་ཆེན་པོས་བྱ་བ་གང་ཞིག་ཡིན་རུང་དཔྱིས་ཕྱིན་པ་བསྒྲུབས་པས་དོ་དམ་མི་
སྣར་གྱུར། ཚོང་གི་ཁེ་སྤོགས་ཀྱང་ཤིན་ཏུ་བཟང་། དེ་ལྟར་ལེགས་འགྲུབ་བྱུང་བར་འདོད་ཆུང་
ཆོག་ཤེས་མེད་པར་བྱ་བའི་རྒྱུན་མུ་མཐུད་བསྲིངས། ཁོམ་པ་ཡོད་ཚད་དུ་དབྱིན་ཇིའི་བཅའ་
ཁྲིམས་དཔེ་ཆ་ཞིབ་ཀློག་ཀྱང་གནང་།
དགུང་ལོ་སུམ་ཅུ་སོ་གསུམ་ལ་དབྱིན་ཇིའི་གྲོས་ཚོགས་ཁང་གི་ལས་འགན་བཞེས། འདི་
ནི་སྐྱེས་བུ་བློ་དཀར་གཞུང་དྲང་དང་། དབང་རྣོན་ཅན་གྱི་འཇུག་ཡུལ་ཁོ་ནར་འཁུམས་སོ།།
དུས་ཕྱིས་རང་རྩོལ་དྲག་པོའི་ངོར་སྐུ་དྲག་གི་གོ་མིང་ཆོ་ལོའང་ཐོབ།
སྐུ་ཚེ་གང་པོར་སྐུ་དྲག་སེམས་བཟང་ཅན་དང་། རང་གི་ཆུང་མའི་ཡར་སྐུལ་ལས་དབྱིན་
ཇིའི་མི་སེར་སྤེལ་ཡུལ་དང་། བྲན་གཡོག་ལམ་ལུགས་རྩ་མེད་གཏོང་རྒྱུའི་རླབས་ཆེའི་བྱ་
གཞག་བསྒྲུབས། ཞལ་ཆེམས་སུའང"བྲན་གཡོག་ལམ་ལུགས་རྩ་མེད་ཕྱིར་ལེགས་སྐྱེས་ཕུལ་
ཅིག"ཅེས་གཉེན་ཉེ་དུ་དག་ལ་གདམས་སོ། །ཁོང་བྱ་གཞག་འདི་ལེགས་འགྲུབ་མ་བྱུང་བར་
སྐུ་ཚེ་འདས་རུང་། སྤྱི་ལོ1834ལོའི་ཟླ8པའི་ཚེས1ཉིན་ཏེ། མི་ནག་བྲན་གཡོག་གི་བཅིངས་
འགྲོལ་ཉིན་མོ་ནི་གང་དེའི་སེམས་ཤུགས་ལྡབ་བརྒྱར་འཕེལ་བའི་གྲུབ་འབྲས་རླབས་ཆེན་
ཡིན་པ་བསྙོན་དུ་མེད།
འདི་པ་ནི་སྐྱེས་བུ་དབང་རྣོན་ཅན་ཞིག་མིན་ཞིང་། སྐྱེས་བུ་ཕལ་པ་ལས་འདས་པའི་
རྣམ་དཔྱོད་ཅན་ཞིག་ཀྱང་མིན། ཁོང་ནི་གཞུང་དྲང་དང་། དཔའ་སྤོབས་ཅན་ཞིག་གོ ། དེ་
ཡང་གང་ཉིད་ཀྱི་གསུང་སྒྲོས་ལྟར"བདག་གིས་ཤེས་རྟོགས་བྱུང་བར་སྐྱེས་བུའི་དབར་གྱི་རྩ་
བའི་ཁྱད་པར་ནི་སེམས་ཤུགས་དང་། དཔའ་སྤོབས་ལ་རག་ལས། གལ་ཏེ། རང་ཐག་རང་གིས་
བཅད་པ་དང་། རང་དོན་རང་གིས་བསྒྲུབས་ཚེ། མི་འགྲུབ་བྱ་བ་ཅི་ཡང་མེད"ཅེས་གསུངས་པ་
ལྟར་རོ། །

ལེའུ་དགུ་པ། ཚོང་པ་ལེགས་འགྲུབ་ཅན་ཞིག་བྱ་དགོས།

རྩོམ་པ་པོ་ཧ་ཚེ་ལི་ཐེས་ལྷུག་རྩོམ་ཞིག་ཏུ་ཚོང་པ་ནི་ཉོ་འཚོང་དང་།
ཚོང་དོན་གཉེར་བའི་སྐྱེས་བུ་སྒེར་སེམས་ཅན་དང༌། གོམས་སྲོལ་རྩིས་མེད་
ཀྱིས་རང་འདོད་ལྟར་ཁེ་སྤོགས་རྩོད་པའི་རིགས་སུ་འདོད། དེ་བཞིན"་ཚོང་
དོན་དོ་དམ་ལེགས་འགྲུབ་ཀྱི་རྩ་བ་ནི་བསམ་བཀོད་ཕུན་སུམ་ཚོགས་མིན་
དང་། ཡང་ན་དཔྱ་ཁྲལ་དང་། སྐྱེད་ཀ་ཇེ་ཡང་རྩོད་པའི་བློ་གྲོས་ལྡན་མིན་ལ་
རག་ལས"ཞེས་ཀྱང་བསྟན། ཡིན་ཡང་ལྟ་ཚུལ་འདི་ནི་ཕྱོགས་ལྷུང་དང་། དོན་
དངོས་དང་མི་འཚམ་པ་ཞིག་སྟེ། སྤྱིར་ཚོང་དོན་ལས་རིགས་སུ་སྐྱེས་བུ་སྒེར་
སེམས་ཅན་མེད་པ་སྨྲ་བར་མི་སྤོབས་ཀྱང་ཕལ་མོ་ཆེ་ནི་བསམ་པ་རྒྱ་ཆེ་བ་
དང་། འཇོན་ནུས་ཅན་ཤ་སྟག་ཏུ་མཐོང་བས་སོ། །
ཚོང་དོན་ལས་རིགས་ནས་སྐྱེས་བུ་དམ་པ་བྱོན་པ།
བྱ་གཞག་ལེགས་འགྲུབ་ཡོང་བར་རྐྱེན་ཕུན་སུམ་ཚོགས་པོ་འཛོམས་དགོས་པ་སྟེ། དབང་
རྣོན་དང་། ཐབས་ལ་མཁས་པ། ཐོས་པ་འཚོལ་བར་དགའ་བ། ཕ་རོལ་པོའི་གཤིས་ཀར་བསྟུན་
མཁས་པ། དོན་དངོས་ཀྱི་ཉམས་མྱོང་གསོག་པར་སྤྲོ་བ་བཅས་སོ། ། ཚོང་དོན་ལས་རིགས་
གཉེར་བའི་སྐྱེས་བུ་ལ་ལ་ཞིག་ནི་རྩོམ་རིག་པ་ཁ་ཅིག་གི་གཏམ་ལྟར་སྒེར་སེམས་ཅན་གྱི་སྐྱེས་
བུར་མི་འདོད། དོན་དམ་དུ་སྙན་ངག་པ་ལྟར་དཀོན་པའི་མཆོག་ཏུ་གྱུར་པ་དང་། སྐྱེས་བུ་དམ་པ་
ལྟར་ཆེས་བླ་ན་འཕགས་སོ། །
སྲོལ་རྒྱུན་པ་ཕལ་མོ་ཆེས་ཚོང་དོན་ལས་རིགས་ནས་སྐྱེས་བུ་དམ་པ་བྱོན་མི་ཐུབ་པའི་
རང་ལྟ་མཆོག་འཛིན་གྱི་བཞེད་པ་བཟུང་བ་སྟེ། ན་གཞོན་ཁ་ཅིག་གིས་ཚོང་གཉེར་བྱ་བར་
སྒྱིད་ལུག་སྒོས་མོས་པ་ཉམས་ཏེ་རང་སྲོག་ལྕེབས་པའི་སྣང་ཚུལ་སྒྲུབ་བྱེད་དུ་འགོད་པ་ལྟ་བུའོ། །
ཡིན་ཡང་དོན་དམ་དུ་ཚུལ་འདི་ནི་བདག་ཉིད་ཚོང་པ་ཆུང་ཆུང་ཞིག་ཡིན་སྙམ་པའི་ཡི་མུག་
གིས་དོན་དངོས་ཀྱི་ཕོག་ཐུག་མ་བཟོད་པའི་མི་ཚེའི་གདམ་ག་མངོན་གྱུར་བྱ་སྟངས་སུ་ཟད།
སྤྱིར་ལུས་རྩོལ་དང་། ཀླད་རྩོལ་གང་ཞིག་བརྩམས་ཏེ་བྱ་བར་ལེགས་འགྲུབ་བྱུང་ཚེ། ཐམས་
ཅད་ཀྱི་བཀུར་གཟོའི་ཡུལ་དུ་འགྱུར་ཐུབ་པ་སྟེ། བཀུར་གཟོ་བྱ་བ་ནི་ནོར་ལོངས་སྤྱོད་ཀྱིས་
བསྩོལ་ཐུབ་པ་མིན་པར་བསམ་པའི་ལོངས་སྤྱོད་ཀྱིས་བསྩལ་བའི་བདེ་བ་ཞིག་ཡིན་པས་སོ། །
ངལ་རྩོལ་པ་གཞུང་དྲང་ཅན་ནི་མཐོང་ཆུང་གི་ཡུལ་དུ་མི་འོས། མ་གཞིར་རང་ཁེ་སྒྲུབ་
པའི་ཚུལ་ལྟར་སྣང་མོད། དོན་དམ་དུ་སྤྱི་ཚོགས་ཀྱི་དཔལ་འབྱོར་འཕེལ་རྒྱས་ལ་ལེགས་སྐྱེས་
ཕུལ་ཡོད། ཐ་ལེ་སེ་དང་། སེ་རོན། རྩིས་རིག་པ་ཧ་ཕ་ལེ་ཐེར་བཅས་ནི་ཚོང་དོན་ལས་རིགས་
ནས་བྱོན་པ་ཤ་སྟག་གོ །སྤྱིར་ཕི་ལ་ཐོ་ལྷ་ཆོས་སྨྲ་བར་འདོད་མོད། ཨེ་ཅིབ་ཀྱི་ལྗོངས་རྒྱུའི་འགྲོ་གྲོན་
ནི་ཕེབས་ལམ་དུ་རྡོ་སྣུམ་བཙོངས་པའི་ཁེ་སྤོགས་ཀྱིས་འཐུས་པར་གནང་བ་དང་། སེ་ཕིན་ནོ་རྫ་
ནི་མཚན་ཉིད་སྨྲ་བར་འདོད་མོད། ཤེལ་སྒོ་ཚོང་ལས་གཉེར་ཏེ་འཚོ་རྩིས་ཕུད་ཡོད། དེ་བཞིན་
ཤིག་སེ་ཕེར་ནི་ཟློས་གར་ཁང་གི་ཚོང་པ་ལེགས་འགྲུབ་ཅན་ཞིག་ཡིན། ཚུལ་འདི་ནི་འཁྲབ་
གཞུང་དང་། སྙན་ངག་གསར་རྩོམ་གྱི་གྲུབ་འབྲས་ལས་ཀྱང་མཆོག་ཏུ་སྨྲ། འདི་པས་རྩོམ་རིག་
གསར་རྩོམ་ནི་འཚོ་ཚིས་ཀྱི་ཕྱིར་དང་། དེ་ལས་ཐོབ་པའི་སྙན་གྲགས་ལའང་ཇི་མི་སྙམ་པར་
དགོངས་པའོ། །
ཚོང་དོན་ལས་རིགས་ནས་སྐྱེས་བུ་དམ་པ་མང་པོ་བལྟམས་པ།
ས་པན་སེ་ནི་ཨེར་ལན་གྱི་གྲོས་ཚོགས་ཁང་གོང་མའི་དྲུང་སྤྱི་དང་། དུས་ཕྱིས་སྡེ་དཔོན་
ཡང་གནང་། ཟེར་སྒྲོས་སུ་ཚོང་དོན་ལས་རིགས་གཉེར་བར་སྤྱང་གྲུང་འཛོམས་སྐད། མིའུ་
ཐོན་ནི་སློབ་གཙོ་ཡིན་ཞིང་། དུས་ཕྱིས་སྲིད་བློན་དུ་གྱུར། སྤྱིར་ཡིག་ཚགས་ལས་གང་ཉིད་ནི་
དཔའ་སྤོབས་ཅན་གྱི་ཚོང་པ་ཡིན་པར་ཡང་བསྟན།
བདག་ཅག་འཚོ་ཞིང་གཞེས་པའི་དུས་རབས་འདིར་སྐྱེས་བུ་དམ་པ་མང་པོ་ནི་ཚོང་
དོན་ལས་རིགས་ནས་བྱོན་པ་རྟོགས་ཐུབ་པ་སྟེ། གྷི་རི་སིའི་ལོ་རྒྱུས་སྨྲ་བ་གྲགས་ཅན་ག་རོ་ཐེ་
ནི་ལོན་ཏོན་དངུལ་ཁང་གི་སྦྱིན་བདག་དང་། བསམ་བློ་པ་སྨྲ་བ་འཇོན་སི་ཐུ་ཡ་ཐ་མོ་རེ་ནི་རྒྱ་
གར་ཀུང་སིར་ཚོང་དོན་གྱི་ཕྱག་ལས་གནང་བ་ལྟ་བུའི་དཔེ་མཚོན་ཤིན་ཏུ་མང་ངོ་། །
ལེགས་འགྲུབ་ནི་དབང་རྣོན་གྱིས་ཐོས་པ་འཚོལ་བ་དང༌།
ཉམས་མྱོང་བསགས་པར་ཐུག
ཚོང་དོན་ལས་རིགས་ཀྱི་གྲུབ་འབྲས་ནི་ལས་རིགས་གཞན་དང་གཅིག་མཚུངས་ཏེ།
ཚན་རིག་ཚོད་ལྟའི་ཞིབ་འཇུག་ལྟར་རྩོལ་བ་ཆེན་པོས་བྱ་བའི་རྒྱུན་བསྲིངས་དགོས། གྷི་རིའི་
སིའི་གནའ་གཏམ་དུའང"གལ་ཏེ་དབང་པོ་རྣོ་བ་དང་། ཐོས་པ་རྒྱ་ཆེ་བ། ཉམས་མྱོང་ཕུན་སུམ་
ཚོགས་པའི་རྐྱེན་དེ་གསུམ་འཛོམས་ཚེ། མི་འགྲུབ་བྱ་བ་ཅི་ཡང་མེད"ཅེས་པ་ལྟར་ཚོང་དོན་
ལས་རིགས་སུའང་ཉམས་མྱོང་གིས་སྐྱེས་བུའི་རྒྱུད་ཀྱི་ཤེས་རབ་འཕེལ་ཞིང་། གང་དེ་རྩོལ་
བའི་རང་བཞིན་ཅན་དུ་འགྱུར་ཐུབ། དེ་ནི་ལེགས་འགྲུབ་ཀྱི་རྩ་བའོ། ། ཡིན་ཡང་ཚོང་པ་ཁ་
ཅིག་ཉམས་མྱོང་དང་། ཤེས་རབ་ཀྱིས་དབུལ་ཡང་རྒྱལ་སྐུགས་པ་ལྟར་ཚོང་གི་མ་རྩ་བཞག་
པས་མཐར་རང་ཉིད་ཕམ་པའོ། །དེ་ལ་པ་ཁོན་ནས"ཚོང་གཉེར་བྱ་བར་འཇུག་པར་ཤེས་རབ་
འཛོམས་ཤིང་། ཐབས་ལ་མཁས་དགོས"ཞེས་གསུངས།
ལྷ་སྒྲུང་ཕལ་མོ་ཆེ་ནས་ཀྱང་རང་རྩོལ་ཅན་གྱི་སྐྱེས་བུར་གྲུབ་འབྲས་ཐོབ་པའི་གནས་
ལུགས་བསྟན་ན། བདེ་སྐྱིད་བྱ་བ་རང་རྩོལ་ལ་བརྟེན་དགོས་པ་ལས་ཕ་རོལ་པོའི་རོགས་རམ་
ལས་འཐོབ་རེ་བྱ་མི་ཉན་པར་ངེས་ཤེས་འདྲོངས་དགོས། སྤྱིར་གདམ་ག་བདག་ཉིད་ལ་དབང་
ཞིང་།ལེགས་འགྲུབ་ཀྱང་བདག་ཉིད་ལ་རག་ལས་སོ། །
དོན་དངོས་ལ་ཁ་ཕྱོགས་དགོས།
དཔྱོད་ཤེས་ཀྱི་འཇུག་ལྡོག་ཡངས་པོས་དོན་དངོས་ལ་ཁ་ཕྱོགས་ཚེ་ལེགས་འགྲུབ་ཡོང་རྒྱུ་
བསྙོན་དུ་མེད་ཅིང་། སྐྱེས་བུའི་འཇོན་ནུས་གོང་མཐོར་སོང་སྟེ་ཕ་རོལ་པོར་ཡར་སྐུལ་གྱི་མིག་
ལྟོས་ཀྱང་འཕེར་བར་བྱ་ཐུབ། ལས་དབང་ནི་འདྲ་མཉམ་མིན་པར་སྣང་མོད། རང་འབྲས་ལས་
ཀྱི་རྗེས་སུ་འགྲོ་ལྡོག་བྱ་བས་དེ་ལྟར་སྨྲར་མི་སྤོབས་སོ། །
སྤྱིར་སྐྱེས་བུ་ཞིག་གི་མི་ཚེའི་བགྲོད་ལམ་ཇི་ལྟར་ཀྱག་ཀྱོག་ཆེ་ན། དེ་ལྟར་རང་རྩོལ་གྱི་
འབྲས་བུ་གཡུར་དུ་ཟ་བ་སྨིན་ཐུབ། གནས་ལུགས་འདི་ནི་གནའ་ནས་ད་བར་ཡོངས་སུ་གྲགས་
པ་ཞིག་གོ །དེ་ཡང་ཁྲིམས་དཔོན་ཞིག་ལ་ལེགས་འགྲུབ་ཀྱི་ཡང་སྙིང་དྲིས་པའི་ལན་དུ"རང་
གི་རྣམ་དཔྱོད་དང་། མི་དང་མིའི་དབར་གྱི་འབྲེལ་བ། རླུང་རྟའི་དར་རྒུད་སོགས་གང་ཞིག་ལ་
བརྟེན་པ་ཡོད་མོད། ལེགས་འགྲུབ་ཀྱི་རྩ་བ་ནི་རང་རྩོལ་ལ་བརྟེན་ཏེ་རང་ལམ་རང་གིས་བཏོད་
དགོས་པ་དེའོ"ཞེས་གསུངས་པ་ལྟར་རོ། །
དབྱིན་ཇིའི་ལོ་རྒྱུས་ཐོག་བྱོན་པའི་ཨར་ལས་མཁས་ཅན་ཞིག་གིས་ཀྱང་སློབ་གཉེར་
དཔྱིས་ཕྱིན་པ་བརྒྱུད་ཤར་ཕྱོགས་རྒྱལ་ཁམས་མང་པོ་འགྲིམས། དུས་ཕྱིས་ཕ་ཡུལ་དུ་ཕེབས་ཏེ་
བྱ་བ་གང་ཞིག་ཀྱང་བྱ་སྙམ་པའི་ཆོད་སེམས་བརྟན་པས། ངལ་དུབ་ཆེ་ཞིང་། གླ་ཕོགས་ཞན་
པའི་ཁང་པ་བཤིག་རལ་གྱི་བྱ་བར་སྐྱུག་བྲོ་དང་། ཡི་མུག་པའི་རྣམ་པ་ཙམ་ཡང་མེད་པར་
དཔྱིས་ཕྱིན་པར་བསྒྲུབས་པས་མཐར་ཨར་ལས་མཁས་ཅན་ཞིག་ཏུ་གྱུར་ཏོ། །
ངལ་རྩོལ་ནི་སྐྱེས་བུ་སྒེར་གྱི་ཡར་ཐོན་དང་སྤྱི་ཚོགས་
འཕེལ་རྒྱས་ཀྱི་རྨང་གཞིའོ། །
དོན་དམ་དུ་ངལ་རྩོལ་ནི་སྐྱེས་བུ་སྒེར་གྱི་ཡར་ཐོན་དང་། རྒྱལ་ཁབ་ཀྱི་ཤེས་དཔལ་
འཕེལ་རྒྱས་ཀྱི་རྨང་གཞིར་འདོད། སྐྱེས་བུ་གང་ཞིག་ངལ་མེད་འབྲས་འདོད་ཀྱི་སྟོང་བསམ་
ཅན་ཡིན་ཚེ། ངལ་རྩོལ་ནི་གང་དེའི་གཉེན་པོར་འདོད།
ཅི་བྱས་ལམ་དུ་མ་ལྷོངས་པའི་སྐྱེས་བུ་ཁ་ཅིག་གིས་ལས་དབང་ནི་ཐབས་རྡུགས་ཤིག་ཏུ་
མཐོང་བས་གཉའ་ཞུམ་ཞུམ་དང་། སྒྱིད་གུག་གུག་གིས་མི་ཚེའི་སྙིང་པོ་བོར་བར་བྱེད། ཡིན་
ཡང་མི་ཚེའི་བགྲོད་ལམ་ཅི་འདྲའི་ཀྱག་ཀྱོག་ཆེ་རུང་། རྩོལ་བ་ཆེན་པོས་ངལ་རྩོལ་ལ་སྤྲོ་བས་
ཞུགས་ན་ནམ་ཞིག་བདེ་འཁོད་ཀྱི་ལམ་བུ་ཞིག་རྙེད་ཐུབ། འདི་ལ་ལེགས་འགྲུབ་བྱའོ། ། ༈རྩ་བ་
ཡང་ངལ་རྩོལ་ལ་བརྟེན་དགོས་པའོ། །
གནད་དོན་ཕྲ་མོ་དང༌། གནད་འཁེལ་རང་བཞིན་དམ་
འཛིན་བྱ་དགོས།
ཚོང་དོན་ལས་རིགས་སུ་དོ་སྣང་དང་། གནད་དུ་འཁེལ་བ། རྩིས་ལ་མཁས་པ། སྙིང་རུས་
ལྡན་པའི་དགེ་མཚན་འཛོམས་རྒྱུ་ནི་དགོས་ངེས་རང་བཞིན་དང་། མ་མཐའི་ཆ་རྐྱེན་དུ་འདོད།
མི་ཚེ་ཐོག་མར་རྐྱེན་དེ་དག་སྣང་ཚུལ་ཕྲན་ཚེགས་ཀློང་བག་ལ་ཞ་བའི་རྣམ་པར་གནས་མོད།
ཡང་དེ་འདྲའི་བྱ་བ་ཕྲན་ཚེགས་ཀྱི་ཆ་ཤས་ལས་གྲུབ་ཅིང་། ཡང་སྐོར་བསྐྱར་སྐོར་གྱི་རྒྱུན་ལས་
མཐར་མངོན་སུམ་དབང་པོའི་ཡུལ་དུ་གྱུར་པའི་ཚུལ་ལས་མ་འདས་ན། ངང་ཐུང་འབད་པས་
བསྒྲུབ་བྱའི་ཡུལ་མིན་པ་ལགས། གལ་ཏེ་དེ་ལས་ལྡོག་ན་སྐྱེས་བུ་སྒེར་གྱི་ལས་དབང་ལ་ཕམ་
ཉེས་ལྟ་ཅི། རྒྱལ་ཁབ་ཅིག་སིལ་བུར་ཐོར་རྒྱུ་ཉག་ཅིག་གོ །དེའི་དབང་གིས། ཐམས་ཅད་ཀྱིས་
བྱ་བ་ཕྲན་ཚེགས་ཀྱི་རྒྱུན་བསྐྱངས་ཏེ་རྒྱལ་ཁབ་འཕེལ་རྒྱས་ཕྱིར་འབངས་མིའི་འོས་འགན་
དང་ལེན་བྱ་དགོས།
བལྟོས་བཅས་ལས་གནད་འཁེལ་རང་བཞིན་གྱི་སྐོར་བསྟན་པར་བྱ་སྟེ། འདི་ནི་ལྟ་ཞིབ་
གནད་འཁེལ་དང་། གཏམ་བཤད་གནད་འཁེལ། བྱ་བ་ཐག་གཅོད་གནད་འཁེལ་སོགས་ཀྱི་
རང་བཞིན་ལ་གོ་བས་ཚོང་དོན་གྱི་བྱ་བ་ཕྲན་ཚེགས་ཙམ་ལའང་རྣག་ཐོག་གཙག་འཁེལ་གྱི་
ནུས་པ་ཐོན་པར་འབད་དགོས།
ཁ་ཅིག་གིས་སྣང་ཆུང་གི་གཞི་རུ་འཛིན་པ་སྟེ། ཚན་རིག་པ་ཞིག་གིས"བདག་ལ་ཕྲད་
པའི་སྐྱེ་བོའི་ཁྲོད་དུ་གནད་འཁེལ་རང་བཞིན་གྱིས་བྱ་བ་སྒྲུབ་མཁན་ཧ་ཅང་དཀོན"ཞེས་
གསུངས་པ་ལྟར་རོ། །ཚོང་དོན་ལས་རིགས་སུ་ཧོལ་རྒྱུགས་བྱས་ཚེ། དགྲ་གཉེན་གང་ཡིན་ཆ་
མ་མཆིས་པའི་ཕ་རོལ་པོའི་ཐོན་རྫས་ཀྱི་འགྲན་རའི་ཁྲོད་ནམ་ཡང་ཕམ་ཁ་ཉོའོ། །
ཆར་ལེ་སེ་འཇེམ་སེ་ཧྥོ་ཁུ་སེའི་རྒྱུད་ལ་གནད་འཁེལ་རང་བཞིན་གྱི་ཐུན་མིན་ཁྱད་ཆོས་
མངའ། གང་དེས་ནམ་ཡང་ཐུགས་སུན་མེད་པར་གནད་འཁེལ་རང་བཞིན་གྱིས་བྱ་བར་འཇུག་
པ་སྟེ། སྲིད་བློན་གནང་རིང་གང་ཉིད་ཀྱི་ཕྱག་བྲིས་ལ་ཐུགས་མ་ཚིམས་པར་ཡིག་གཟུགས་
དགེ་རྒན་གདན་ཞུས་ཀྱིས་སློབ་ཆུང་སློབ་མ་ལྟར་དཔེ་འབྲིའི་ལམ་ནས་སྦྱངས་པ་མཛད་མྱོང་
བ་ལྟ་བུའོ། །
དེ་བཞིན་རྩིས་ལ་མཁས་པ་དང་། སྙིང་རུས་ལྡབ་བརྒྱར་བསྐྱེད་དགོས་པའང་ཚོང་དོན་
ལེགས་འགྲུབ་ཀྱི་བརྒྱུད་རིམ་དུ་ཕྱར་བ་གྲུ་འདེགས་ཀྱི་མཐུན་རྐྱེན་དུ་ཟད་དོ། །
ཚོང་གཉེར་བྱ་བར་བྱང་རྩལ་ལ་མཁས་དགོས།
བྱང་རྩལ་ནི་ཚོང་དོན་ལས་རིགས་གཉེར་རྒྱུའི་དགོས་ངེས་ཀྱི་ཆ་རྐྱེན་དུ་མཐོང་། རི་
ཆར་ཐེ་སེ་ལིང་ནས་ཀྱང་་བྱང་རྩལ་ནི་ཁུག་མར་དངོས་པོ་བླུག་བྱེད་ཀྱི་ཐབས་རྩལ་ཏེ། བྱང་
རྩལ་ལ་ཇི་ཙམ་གྱིས་མཁས་པས་དངོས་པོ་དེ་ཙམ་གྱིས་མང་བ་བླུག་ཐུབ"ཅེས་གསུངས་པ་ལྟར་རོ། །
གང་ཉིད་ནི་ཁོམ་པ་ཆུད་མི་འཛའ་བའི་སྐྱེས་བུ་བྱང་རྩལ་ཅན་ཞིག་གོ ། སྤྱིར་བྱ་བ་གང་ཞིག་
ཀྱང་ནར་འགྱངས་མེད་པར་བསྒྲུབས་ཤིང་། བྱང་རྩལ་གྱི་གླགས་དང་བསྟུན་ཏེ་གྲུབ་འབྲས་
བཞེས་རྒྱུའི་ཐབས་ལ་མཁས་སོ། །
ཧྥ་རན་སིའི་སྲིད་བློན་ཞིག་ནས་ཀྱང"བྱ་བ་གང་ཞིག་ཀྱང་ནར་འགྱངས་མེད་པར་
བསྒྲུབ་རྒྱུ་ཤིན་ཏུ་གལ་ཆེ"ཞེས་གསུངས་མྱོང་། ཡང་ཧྥ་རན་སིའི་ཁྲིམས་དཔོན་ཞིག་ལ་དེ་རིང་
གི་བྱ་བ་སང་ཉིན་བསྒྲུབ་པའི་གོམས་གཤིས་མཆིས། དེ་འདྲའི་སྐྱེས་བུའི་བྱ་བྱེད་ནི་ཐབས་ལ་
མི་མཁས་ཤིང་། སྒྱིད་ལུག་རང་བཞིན་གྱི་ངོ་བོར་ཟད་པས་ཕལ་མོ་ཆེའི་དྲན་པའི་ཡུལ་ནས་
ནམ་ཡང་བརྗེད་སྲིད་ཅིང་། ནམ་ཡང་ཕམ་ཁའི་གོལ་ལམ་དུ་ལྷུང་བའི་ཆོས་ཉིད་ཞིག་མི་ཐུབ།
དེས་ན་བྱ་བ་གང་ཞིག་བསྒྲུབ་རུང་བྱང་རྩལ་ལ་མཁས་ཤིང་། སྒྱིད་ལུག་དང་ནམ་ཡང་རྒྱང་
བཀྱེད་དགོས།
བྱ་བ་བསྒྲུབ་དུས་ལེ་ལོ་རྣམ་གཡེང་བྱ་མི་ཉན།
སྔར་སྐུ་དྲག་འབྱོར་བ་ཅན་ཞིག་ཡོད། ལེ་ལོ་རྣམ་གཡེང་དབང་གིས་འབྱོར་བ་རིམ་
བཞིན་རྒུད། བུན་འདེད་ཀྱི་འོབས་སུ་ལྷུང་པས་གཞིས་ཀའི་ཕྱེད་ཀ་བུན་བདག་ལ་མི་སྤྲོད་
ཀ་མེད་དུ་གྱུར། དེ་ནས་གཞིས་སྐོར་གྱི་ལྷག་མ་སྟེ། ཞིང་ར་དེ་ཡང་སོ་ནམ་པ་རྩོལ་བ་ཅན་
ཞིག་ལ་མི་ལོ་ཉི་ཤུའི་ཡུན་ཚད་ཀྱི་བོགས་མར་བཏང་། དུས་ཕྱིས་བོགས་གཏོང་དུས་ཆད་ཚང་
བའི་ཉིན་དེར་སོ་ནམ་པས”ཞིང་ར་ཨེ་འཚོང"ཞེས་ནན་གྱིས་སྐུལ་བར་གང་དེས་ཡ་མཚན་
དང་བཅས"རིན་གོང་འཚམ་ན་འཚོང་བར་བྱ"ཞེས་བཤད་མུར"བདག་ལ་མེས་རབས་ཀྱིས་
བསྩལ་བའི་ཕ་ནོར་ཕོན་ཆེན་མངའ་ཡང་འབྱོར་པ་རྒུད་སོང་། ཡིན་ཡང་། དབུལ་པོ་ཁྱོད་ཀྱིས་
བདག་གི་ཞིང་ར་ཉོ་ཐུབ་པའི་གནས་ལུགས་ཅི་ལགས"ཞེས་ལྡོག་འདྲི་བྱས། སྐབས་དེར་སོ་
ནམ་པས"ཁྱོད་ཉིད་ནི་ཉིན་གང་སྒྱིད་ལུག་རྣམ་གཡེང་དབང་གིས་སྐྱིད་འདོད་ཁོ་ན་ལ་ཞུགས།
བདག་ནི་ཉིན་མཚན་བལྟོས་མེད་རྩོལ་བ་ཆེན་པོས་ངལ་རྩོལ་ལ་དགའ་བས་སོ"ཞེས་སྨྲས་སོ། །
དེ་བཞིན་སྐུ་ཞབས་ཝོ་ཐེར་སེ་ཁོ་ཐས་ན་གཞོན་ཞིག་ལ་འཕྲིན་ལན་སྤྲིངས་དོན"གོམས་
གཤིས་ངན་པ་རྒྱུན་འབྱམས་སུ་མི་འགྱུར་བ་བྱ་རྒྱུ་ཤིན་ཏུ་གལ་ཆེ། གལ་ཏེ་བྱ་བ་གང་ཞིག་
བརྩམས་རུང་། སྒྱིད་ལུག་དང་། རྣམ་གཡེང་དབང་གིས་གནས་སྐབས་ཀྱི་བདེ་བར་ཆགས་ཚེ།
མཐར་རང་གཞན་འཕུང་བྱེད་ཀྱི་རྒྱུ་ལས་མ་འདས། ཐོག་མར་དཀའ་ལས་རྒྱོབ། སྐྱིད་པོ་མཇུག་
ཏུ་ཡོང"ཞེས་གདམས་སོ། ། དེས་ན་སྒྱིད་ལུག་རྣམ་གཡེང་གི་སྐྱོན་དང་བྲལ་ཏེ་བྱ་བ་རྩོམ་
དགོས།དེ་ལྟར་མིན་ཚེ།གནས་སྐབས་སྐྱིད་འདོད་ཀྱི་བདེ་བས་ཕུགས་ཀྱི་བདེ་སྐྱིད་བརླག་སྲིད།
དུས་ཚོད་གཅེས་འཛིན་གྱི་རིན་ཐང་།
སྐྱེས་བུ་ཁ་ཅིག་ལ"ནོར་བུ་རང་ལ་ཡོད་དུས། །ནོར་བུའི་ནོར་ཉམས་མ་ཆོད། །ནོར་བུ་
གཞན་ལ་ཤོར་དུས། །ནོར་བུའི་ནོར་ཉམས་ཆོད་སོང་། །"ཞེས་པ་ལྟར་དུས་ཚོད་གཅེས་འཛིན་
གྱི་འདུ་ཤེས་དབེན་པས་སེ་གོལ་གཏོགས་པའི་དུས་ཀྱི་འཕྲོ་འདུའི་ཆ་ཤས་རེ་རེ་ཅི་བསམ་མེད་
པར་ཆུད་འཛའ་བ་ཡིན། ནམ་ཞིག་འཆི་ཁ་མའི་གནས་སྐབས་སུ་ད་གཟོད་གཞི་ནས་དུས་
ཚོད་ཀྱི་རིན་ཐང་རྟོགས་མོད། དེ་དག་གི་རྒྱུད་ཀྱི་སྒྱིད་ལུག་རང་བཞིན་གྱི་གཤིས་ངན་ཤོག་བུ་
སྣུམ་གྱིས་སིམ་པའི་ཚུལ་ལས་མ་འདས་པས་སྔར་ལྟར་ཁོམ་པ་ཡོད་ཚད་ཆུད་འཛའ་བར་བྱེད།
སྤྱིར་ནོར་བུ་ཕ་རོལ་པོའི་ལག་ཏུ་ཤོར་ཡང་ཚུར་འཕྲོག་རྒྱུའི་གོ་སྐབས་མཆིས་མོད། ཤོར་ཟིན་
པའི་དུས་ཚོད་ནི་མདའ་མོ་རྒྱུད་ལས་བྲལ་བ་ལྟར་ནམ་ཡང་བཟློག་ཐབས་མེད་ན། དུས་ཚོད་
གཅེས་འཛིན་བྱ་བ་ནི་དེའི་རིན་ཐང་རྟོགས་པའི་ཚུལ་དམ་པ་དེའོ། །
དུས་ཚོད་དམ་འཛིན་བྱ་དགོས།
དུས་ཚོད་ཀྱི་རིན་ཐང་རྟོགས་པའི་སྐྱེས་བུར་བྱ་བ་བསྒྲུབ་རྒྱུའི་གོམས་གཤིས་བཟང་པོ་
མངའ། ལུ་ཡི་གདུང་རབས་བཅུ་བཞི་པས་ཀྱང"དུས་ཚོད་དམ་འཛིན་བྱ་བ་ནི་སྐྱེས་བུ་དམ་
པའི་ཡོན་ཏན་ནོ"ཞེས་གསུངས་པ་ལྟར་ཚུལ་དེ་ནི་སྐུ་དྲག་ཙམ་མིན་པར་ཚོང་པ་ཐམས་ཅད་
ཀྱི་རྒྱུད་ལ་ལྡན་དགོས། གལ་ཏེ་ཡོན་ཏན་དེ་ལྡན་ཚེ་བྱ་བ་ལས་རྒྱུའི་གདེང་ཚོད་ཐོབ་ཅིང་། ལྡོག་
ན་བྱ་བ་ལས་རྒྱུའི་མོས་པ་ཉམས་སྲིད། ཐ་ན་དུས་ཆད་བཏབ་པའི་དུས་ཚོད་ཀྱང་ནར་འགྱངས་
ཀྱི་ཚུལ་ལས་མ་འདས།
ཚོང་དོན་ལས་རིགས་སུ་དུས་ཚོད་དམ་འཛིན་གྱིས་ཚོང་པ་གང་དེའི་ཀུན་སྤྱོད་ཀྱི་ཚད་
གཞི་དང་། འགན་འཁྲིའི་འདུ་ཤེས་མཚོན་པས་དུས་ཆད་བཏབ་པའི་གྲོས་གཞི་ལྟ་བུའི་ཚོང་
དོན་གྱི་བྱ་བ་ཕྲན་ཚེགས་ཙམ་ལའང་ནར་འགྱངས་བྱ་མི་ཉན། དེ་ཡང་ཝ་ཞིན་ཐོན་གྱི་དྲུང་
ཡིག་གིས་རང་ཉིད་འཕྱི་འབྱོར་བྱས་པའི་རྒྱུ་མཚན་དུ་ལག་འདོགས་ཆུ་ཚོད་ཐིག་པོ་མེད་པའི་
གནས་ལུགས་དྲངས་པར"ཡང་ན་ཁྱོད་ཀྱིས་ཆུ་ཚོད་བརྗེས་ཤིག ཡང་ན་བདག་གིས་དྲུང་
ཡིག་བརྗེའོ"ཞེས་གསུངས་པ་ལྟར་རོ། །
དུས་ཚོད་ལ་དམ་འཛིན་མ་བྱས་ཚེ། རང་ཉིད་ལྟ་ཅི། ཕ་རོལ་པོར་ཡང་གྱོང་གུན་ཚབས་
ཆེན་ཕོག་པ་ཡིན། སྤྱིར་ཚོང་དོན་ལས་རིགས་སུ་དུས་ཆད་བཏབ་པའི་གྲོས་གཞིའམ། ཞལ་
འཛོམས་ཀྱི་གནས་སྐབས་གང་ཞིག་ཏུའང་འཕྱི་འབྱོར་བྱ་མི་ཉན། དུས་ཚོད་དམ་འཛིན་བྱས་
ཚེ་ཕ་རོལ་པོའི་ཡིད་རྟོན་འཕེར་ཞིང་། གང་ཉིད་ཀྱི་ཀུན་སྤྱོད་ཚད་གཞིར་ཡང་ཐམས་ཅད་
ཀྱིས་ཆ་འཇོག་བྱེད་དོ། །
ཚོང་གཉེར་བྱ་བར་སྤྱང་གྲུང་འཛོམས་དགོས།
ཚོང་གཉེར་བྱ་བར་ལྟ་ཞིབ་ཞིབ་ཕྲ་དང་། སྒམ་ཚུགས་ཀྱི་རང་གཤིས། བློ་རིག་གསལ་
ཞིང་སྤྱང་གྲུང་བཅས་འཛོམས་དགོས། སྤྱང་གྲུང་ཞེས་པ་ནི་རྣམ་དཔྱོད་ཀྱི་བྱེ་བྲག་ཅིག་སྟེ།
སྐྱེས་སྟོབས་ཤེས་རབ་ཏུ་འདོད་ཅིང་། དོན་དངོས་ཀྱི་ཉམས་མྱོང་ལས་ཐོབ་པ་ཞིག་ཀྱང་ངོ་།།
སྤྱིར་བྱ་བ་ཕྲན་ཚེགས་ཙམ་ལའང་རིག་པ་སྐྱེན་པོས་ལྟ་ཞིབ་ཞིབ་ཕྲ་བྱས་ན་རྣམ་དཔྱོད་ལྡབ་
བརྒྱར་འཕེལ་ཐུབ། དེ་འདྲའི་སྐྱེས་བུ་ནི་བྱ་བ་གང་ཞིག་རྩོམ་རྒྱུའི་ཐབས་ལ་ཤིན་ཏུ་མཁས་པ་
ཡིན་ནོ། །
དམག་དཔོན་ན་ཕོ་ལོན་ལ་ཆ་བཞག་ན། འདི་པ་ནི་བྱ་བ་ཕྲན་ཚེགས་ཙམ་གྱི་རྩ་བའི་
གནས་ལུགས་ལ་དཔྱོད་ཤེས་ཀྱིས་ཕུ་ཐག་ཆོད་པར་སྤྲོ་བ་ཞིག་དང་། སྐྱེས་བུ་ཕལ་པ་ལས་
འདས་པའི་སྤྱང་གྲུང་འཛོམས་པ་ཞིག་ཀྱང་ངོ་། །གང་དེར་དམག་དཔོན་ཆེ་མོ་ཞིག་གི་དགེ་
མཚན་ལྡན་ཁར། ཚོང་པ་སྤྱང་གྲུང་ཅན་གྱི་དགེ་མཚན་ཡང་ལྡན།
གང་དེས་དམག་དཔོན་གྱི་འགན་འཁྲིར་འཇུག་དུས་སྤྱང་གྲུང་འཛོམས་པའི་བློ་རིག་
ལ་བརྟེན་ཏེ་དམག་མིའི་བཟའ་བཅའ་དང་། གོན་པ། དེ་བཞིན་མེ་མདའ་དང་། རྫས་མདེལ་
སོགས་བཀོད་སྒྲིག་འཚམ་པོ་བྱས་པས་འཇར་མན་གྱི་དཔལ་འབྱོར་འཕེལ་རྒྱས་ལ་ཡར་སྐུལ་
དང་། དམག་གི་འགྲོ་སོང་གིས་རྒྱལ་དམངས་དཔལ་འབྱོར་ལ་བརྡབ་གསིག་བཟོས་མེད་ན།
ཚོང་གཉེར་བྱ་བར་དམག་དཔོན་ན་ཕོ་ལོན་ལྟ་བུའི་རྣམ་དཔྱོད་ཀྱི་རྩལ་དེ་ལྡན་དགོས།
ཁ་དན་ཚིག་ལ་གནས་པ་ནི་མི་ཆོས་ཀྱི་རྩ་བའོ། །
ཚོང་དོན་ལས་རིགས་ནི་སྐྱེས་བུའི་ཀུན་སྤྱོད་ཇི་ལྟ་བ་མངོན་སུམ་དུ་འཆར་བའི་ལས་
རིགས་དམིགས་བསལ་ཞིག་ཏུ་འདོད། དེས་ཚོང་པ་ཞིག་གི་གཞུང་དྲང་དང་། དགེ་སེམས།
བཏང་སྙོམས་ལ་སོགས་པའི་ཀུན་སྤྱོད་ཀྱི་ཆ་དང་། གཡོ་སྒྱུ་དང་། སྡང་སེམས། ཕྱོགས་རིས་
སོགས་སྐྱོན་གྱི་དྲི་མའི་ཆ་ཇི་བཞིན་མངོན་ཐུབ། དེ་ཡང་མེ་ལོང་དུ་གཟུགས་འཆར་བའི་ཚུལ་
ལྟར་རོ། ། ཞིབ་འདང་གྱིས་དང་། ཚོང་གཉེར་བརྒྱུད་རིམ་གྱི་ཐོན་རྫས་དག་དབོར་འདྲེན་གྱི་
ས་ཚིགས་མང་པོ་བརྒྱུད་དེ་གཞི་ནས་སྐུ་མགྲོན་གྱི་ལག་ཏུ་སོན་ཐུབ། འཁོར་སྐྱོད་ཀྱི་རྒྱུན་དེར་
ཐོན་རྫས་ཀྱི་ཁེ་བཟང་ཕལ་མོ་ཆེ་སྦྲག་གླ་དང་། དབོར་འདྲེན་རིན་པར་ཐེ་བ་ཙམ་ལས་ཚོང་པ་
སྒེར་གྱི་ཁུག་མར་འབབ་རྒྱུ་ཕྲན་བུ་ཙམ་མོ། །ཡིན་ཡང་ཁ་དན་ཚིག་ལ་གནས་པའི་ཚོང་པ་
དེ་ཚོས་སྐུ་མགྲོན་གྱི་འདོད་བློ་བསྐངས་དང་སྐོང་མུས་སུ་མཆིས་པ་ནི་ཅི་འདྲའི་གཞུང་དྲང་གི་
བྱ་བྱེད་ཅིག་དང་། ཆེས་བླ་ན་འཕགས་པའི་ཀུན་སྤྱོད་ཅིག་རེད་ཨང་། དེ་བཞིན་ཚོང་པ་ནང་
ཕན་ཚུན་ལའང་ཁ་དན་ཚིག་ལ་གནས་པའི་སྦྱོར་བ་བསྟར་བ་སྟེ། བུན་སྐྱེད་གཏོང་འཇལ་གྱི་
མ་ལག་འདི་པ་ཚོའི་གཞུང་དྲང་གི་མི་ཆོས་ཀྱི་རྩ་བར་བརྟེན་ཡོད། གལ་ཏེ་དེ་འདྲའི་ཀུན་སྤྱོད་
ཀྱི་གོམས་སྲོལ་བརླག་པར་གྱུར་ན། དོན་དམ་དུ་སྐྱི་གཡའ་བའི་གཡུལ་སའི་ཚུལ་ལྟར་མཐར་
རང་གཞན་གཉིས་ཀ་འཕུང་སྲིད།
དབྱིན་ཇིའི་ཚོང་དོན་ལས་རིགས་སུ་ཕལ་མོ་ཆེས་གཞུང་དྲང་དང་། ཡིད་རྟོན་གྱི་ལམ་
ནས་ཚོང་གཉེར་བྱ་བའི་མེས་རབས་ཀྱི་རྒྱུན་སྲོལ་བཟང་པོ་མི་ཉམས་པར་རྒྱུན་བསྐྱངས། འདི་
ནི་དགེ་མཚན་གྱི་ཆའོ། །ཡིན་ཡང་ཁ་ཅིག་ཡིད་རྟོན་ལ་རྡོག་བརྫིས་དང་། མགོ་བསྐོར་བསླུ་
བྲིད་ཀྱི་ཐབས་ལས་ཡུན་ཐུང་ནང་འབྱོར་བ་ཅན་དུ་གྱུར་ཅིང་། ད་དུང་ཅི་ཡིན་མདོག་གིས་
དགེ་མཚན་དུ་རློམས་པའང་ཡོད། དཔེར་ན། ཐོན་རྫས་རྫུན་མ་དང་། རྒྱུ་སྤུས་ཞན་པའི་ཐོན་
རྫས་ཁྲོམ་རར་མཁོ་འདོན་གྱིས་ཁེ་སྤོགས་ཆེན་པོ་རེག་པ་ལྟ་བུའོ། ། ཚུལ་དེ་ནི་ལྷག་བསམ་
ཟོལ་མེད་དང་། བློ་དཀར་གཞུང་དྲང་གི་ཚོང་པ་ཁ་དན་ཚིག་གནས་ཅན་དག་གི་སྤྱོད་ཡུལ་དུ་
ནམ་ཡང་འགྱུར་མི་བཏུབ་ཅིང་། གཡོ་སྒྱུའི་བྱ་བྱེད་དེ་དག་ཀྱང་"ཆུ་གཞུང་བསལ་ན། །གྲམ་པ་
ལྷང་ལ་འབུད"པའི་ཁ་དཔེ་ལྟར་ནམ་ཞིག་རྒྱལ་ཁྲིམས་གཉའ་ཤིང་གི་འོག་ཏུ་ཚུད་ཅིང་། ལས་
འབྲས་བསླུ་མེད་ཀྱི་རྒྱ་ནས་ནམ་ཡང་ཐར་ཐབས་དཀའ་བའོ། ། དེས་ན་བྱ་བྱེད་སྐྱུག་བྲོ་འདི་
རིགས་ནམ་ཡང་མི་གཙང་བཤང་གཅི་དོར་བ་ལྟར་སྤང་དགོས། གང་ལགས་ཤེ་ན། མི་ཆོས་ནི་
སྐྱེས་བུ་ཞིག་གི་ཀུན་སྤྱོད་ཀྱི་རྒྱན་ཆ་ཡིན་པས་སོ། །
ད་ལྟའི་དུས་རབས་འདིར་ཁ་དན་ཚིག་ལ་གནས་པའི་ཚོང་པ་སྔར་བས་ཇེ་མང་དུ་འགྲོ་
བཞིན་མཆིས། ཚུལ་དེ་ནི་དབྱིན་ཇིའི་ཚོང་པའི་ལྷག་བསམ་ཟོལ་མེད་དང་། བློ་དཀར་གཞུང་
དྲང་གི་མི་ཆོས་ཀྱི་མཚོན་བྱེད་དང་། ཚོང་དོན་ལས་རིགས་ཀྱི་ཕྱི་རབས་པའི་མིག་ལྟོས་བཟང་
པོའི་མཚོན་དཔེར་ཡང་ཟད་དོ། །

ལེའུ་བཅུ་པ། དངུལ་ལོར་དང་མི་ཚེ།

སྐྱེས་བུ་ཁ་ཅིག་གིས་ཚོང་གི་ཁེ་སྤོགས་བེད་སྤྱོད་པ་དང་། ཁ་ཅིག་གིས་
དངུལ་ཁང་དུ་བཅོལ་བ། ཡང་ཁ་ཅིག་གིས་ལྷག་མེད་དུ་བཀོལ་བའི་རྣམ་པ་མང་། གཅིག་
བྱས་ན་ཚུལ་དེ་ལས་སྐྱེས་བུ་ཞིག་གི་དོན་དངོས་འཇོན་ནུས་ཅི་ཡིན་རྟོགས་
ཐུབ། དངུལ་ལོར་ནི་ཚེ་སྲོག་གི་གྲུབ་ཆ་གལ་ཆེན་ཞིག་མིན་རུང་། མེད་ན་མེད་
ཐབས་མེད་པའི་དངོས་པོ་ཞིག་ཀྱང་ངོ་།། སྤྱིར་མཚན་ཉིད་རིག་པའི་རྩོད་སྒྲུབ་ཀྱི་
ལྟ་བ་ལྟར་ན་དངོས་པོའི་ལོངས་སྤྱོད་ཀྱི་སྦྲེལ་ཐག་ཏུ་འདོད་ཡོད།
དོན་དམ་དུ་འགྲོ་བ་མིའི་རིགས་ཀྱི་རང་གཤིས་དང་། དངུལ་ལོར་བེད་
སྤྱོད་དབར་འབྲེལ་བ་ཟབ་པ་སྟེ། དེ་ལས་གཏོང་ཕོད་དང་། གཞུང་དྲང་། ཕྱོགས་
རིས་མེད་པ། བདག་ཉིད་བློས་གཏོང་གི་རང་གཤིས་བཟང་པོ་དང་། ཡང་ན་
བརྐམ་ཆགས་དང་། སེར་སྣ། བསླུ་བྲིད། བག་མེད། སྒེར་སེམས་སོགས་ཀྱི་
རང་གཤིས་ངན་པ་ཁ་ཁ་སོ་སོར་མངོན་ཐུབ། ཐེ་ལོར་ནས་ཀྱང《འཚོ་བའི་ཟིན་
ཐོ་ཐོར་བུ》རུ"དངུལ་ལོར་བེད་སྤྱོད་ཡང་དག་པར་གཏོང་བའི་གོམས་གཤིས་
ཀྱིས་སྐྱེས་བུ་གང་དེ་སྐྱོན་བྲལ་ཅན་དུ་འགྱུར"ཞེས་ཀྱང་གསུངས་སོ། །
བདག་ཉིད་ཀྱི་བག་ཡོད།
ཕལ་མོ་ཆེས་བྱེད་ཐབས་སྣ་ཚོགས་སྤྱད་དེ་ལོངས་སྤྱོད་ཕྱིར་རྩོལ་བ་ཆེན་པོ་བྱ། རྒྱུ་ནོར་
གྱི་ལོངས་སྤྱོད་ནི་བསམ་པའི་ལོངས་སྤྱོད་ཀྱི་སྔོན་འགྲོ་དང་། བཟའ་གོས་སྡོད་གསུམ་གྱི་རྩ་
བའི་འགན་ལེན་ཡང་ཡིན། དེས་ན་བྱ་བ་གང་ཞིག་གཉེར་རུང་། གོ་སྐབས་ཀྱི་གླགས་དང་
བསྟུན་པ་ལས་དོ་ཁུར་ཅི་ཡང་མེད་པའི་ཚུལ་འཛིན་མི་རུང་། ལེགས་འགྲུབ་ཀྱི་སྔོན་འགྲོར་
བརྩམས་པའི་རྩོལ་བའི་རང་བཞིན་ནི་བདག་ཉིད་ཀྱི་སློབ་གསོར་འདོད། དེས་སྐྱེས་བུ་ཞིག་གི་
རྒྱུད་ལ་སྙིང་རུས་དང་། བག་ཡོད་ཀྱི་རང་གཤིས་གསོ་སྐྱོང་བྱ་ཐུབ།དེ་བཞིན་རྒྱུ་ནོར་གྱི་ལོངས་
སྤྱོད་ཐད་བག་ཡོད་དང་། གྲོན་ཆུང་བྱེད་པ་ནི་སྐྱེས་བུ་དམ་པའི་སྤྱོད་བཟང་གི་ཚུལ་ལས་མ་
འདས།
བདག་ཉིད་ཀྱི་བག་ཡོད་བྱ་བ་ནི་མི་ཆོས་ཀྱི་གནད་དང་མཐུན་པའི་རྒྱུ་ནོར་ལོངས་སྤྱོད་
ཀྱི་ཐབས་ལ་མཁས་པར་གོ །སྐྱེས་བུ་རྩོལ་བ་ཅན་གྱིས་བག་ཡོད་རང་བཞིན་གྱིས་རྒྱུ་ནོར་
ལོངས་སུ་སྤྱོད། གང་ལགས་ཤེ་ན། ཆུ་ཐིགས་བསགས་པས་རྒྱ་མཚོ་ལྟར་རང་རྩོལ་གྱི་ཆ་ཤས་རེ་
རེས་བསགས་པའི་གནས་ལུགས་རྟོགས་པས་སོ། ། ལྡོག་སྟེ་སྐྱེས་བུ་ཚུལ་མིན་པས་བག་མེད་
ལོངས་སྤྱོད་ལ་རོལ་ཏེ་མཐར་འབྱོར་པ་རྒུད་པར་བྱའོ། །
བག་ཡོད་བརྟུལ་ཞུགས་ཀྱིས་བསགས་པའི་རྒྱུ་ནོར་གྱིས་ཕན་བདེའི་བྱ་བ་རྩོམ་ཤིག
འདི་ནི་མི་ཆོས་ཀྱི་རྩ་བ་དང་། བདག་ཉིད་ཀྱི་བག་ཡོད་བྱ་བའི་ཉིང་དགོས་ཀྱང་ཡིན།
གྲོན་ཆུང་བསྲི་ཚགས་ཀྱི་དགོས་ངེས་རང་བཞིན།
གྲོན་ཆུང་བསྲི་ཚགས་བྱས་ན་དཔལ་འབྱོར་ཐོག་རང་རྐྱ་འཕེར་ཐུབ། འདི་ནི་བག་མེད་
ལོངས་སྤྱོད་ཀྱི་འཚོ་བའི་གོམས་གཤིས་དང་རྒྱང་བཀྱེད་པའི་ཚུལ་ལོ། ། 《དམ་པའི་གསུང་
རབ》ཏུའང"དངོས་པོ་ལྷག་མ་ཙམ་ཡང་ཆུད་མི་འཛའ་བར་བཀོལ་བར་བྱ"ཞེས་གསུངས།
གྲོན་ཆུང་ནི་འདོད་ཆུང་ཆོག་ཤེས་ཀྱི་བསམ་པའི་ལོངས་སྤྱོད་ཅིག་དང་། འགྲོ་བ་མིའི་རིགས་
ཀྱི་གཉུག་གཤིས་སུ་མངའ་བའི་ཐུན་མིན་གྱི་ཤེས་རབ་ཅིག་ཏུ་འདོད། གྲོན་ཆུང་ཞེས་པ་སེར་
སྣའི་དོན་མིན་པར་འཕྲོ་བརླག་མ་བཏང་བར་གོ་ཞིང་། བརྐམ་ཆགས་ཅན་གྱིས་རྒྱུ་ནོར་ལ་སེར་
སྣ་ཆེ་བའི་འདུ་ཤེས་དང་ཁ་ཁ་སོ་སོར་གནས་པ་ལགས། སྤྱིར་གྲོན་ཆུང་བསྲི་ཚགས་ནི་དངོས་
པོའི་ལོངས་སྤྱོད་ཀྱི་ཐབས་མཆོག་ཏུ་གྱུར་པ་ཞིག་གོ །
ཧྥུ་རན་ཁེ་སེ་ཧེ་ན་ལ་ཡབ་ནས་བཀའ་སློབ་བསྩལ་བར"ཁྱེད་ཀྱིས་གྲོན་ཆུང་བསྲི་ཚགས་
ཀྱི་རང་གཤིས་རྒྱུད་ལ་འཇགས་པར་བྱོས། ཅིའི་ཕྱིར་ན། འདི་ནི་སྐྱེས་བུ་ཐམས་ཅད་ཀྱི་རྒྱུད་
ལ་ལྡན་འོས་པའི་མི་ཆོས་ཀྱི་རྩ་བ་ཡིན་པས་སོ། །སྤྱིར་བློ་དམན་དག་གི་སྤྱོད་ཡུལ་མིན་མོད།
འདིས་འཚོ་བའི་གོམས་གཤིས་བཟང་པོ་འཇགས་ཐུབ་ཅིང་། རང་རྒྱུད་ཡོངས་སུ་སྨིན་ཏེ་མི་
ཚེའི་རིན་ཐང་མངོན་འགྱུར་བྱ་ཐུབ"ཅེས་ཀྱང་གསུངས་སོ། །
ཡོང་འབབ་དང་བཅོལ་དངུལ།
ཕལ་མོ་ཆེས་རང་གི་ལག་པ་གཉིས་ལ་བརྟེན་ཏེ་འཚོ་བ་རང་རྐྱ་འཕེར་བར་བྱེད།དེ་ལས་
ལྡོག་ན་ལྟོ་གོས་ཕྱིར་ཕ་རོལ་པོ་ནས་དངུལ་གཡར་དགོས་པའི་གནས་སུ་གྱར་ཞིང་། བུན་ཚབ་མ་
འཕྲོད་པར་བུན་འཇལ་གྱི་རྩིས་ཁྲ་བསགས་པས་མཐར་རང་གཞན་གཉིས་ཀ་འཕུང་ཞིང་། ཕ་རོལ་
པོའི་ཡིད་རྟོན་ཡང་བརླག་འགྲོ། དེ་ལྟའི་སྐྱེས་བུ་སྒེར་སེམས་ཅན་གྱིས་དངུལ་མཐོང་ཚེ་དགྲ་
གཉེན་དབྱེ་འབྱེད་ཀྱི་མིག་ཟུང་ལྡོངས་ཤིང་། བག་མེད་ལོངས་སྤྱོད་ཀྱི་འཚོ་བར་རོལ་བར་བྱ།
འདི་ནི་ཚེ་སྲོག་གི་རིན་ཐང་ལ་རྩིས་མེད་བཏང་བའི་ཚུལ་ལས་མ་འདས།
པ་ཁོན་ནས"གྲོན་ཆུང་ནི་འཚོ་ཚིས་ཀྱི་དགོས་ངེས་རང་བཞིན་ཏེ། ཆ་ཤས་ཕྲ་མོས་བསགས་
པའི་བཅོལ་དངུལ་ནི་དོན་དམ་པར་ཁེ་སྤོགས་ཆེན་པོ་ཐོབ་པའི་དངུལ་ལས་ལྷག ཕལ་མོ་
ཆེས་དོ་སྣང་མི་བྱ་མོད། སྒོར་ཟུར་ཙམ་ཡང་ཆ་ཤས་ཀྱིས་བསགས་ན་མཐར་ལོངས་སྤྱོད་ཀྱི་རྩ་
བ་ཚུགས་ཤིང་། དཔལ་འབྱོར་ཐད་རང་རྐྱ་འཕེར་ཐུབ། བག་མེད་ལ་སྤྲོ་བ་པོས་ལོངས་སྤྱོད་ཀྱི་
རྒུད་པའི་རྩ་བ་དཀོན་མཆོག་གི་གནང་བ་ཡིན་པར་འཁང་ར་བྱེད་མོད། དོན་དམ་པའི་དགྲ་བོ་
ནི་རང་ཉིད་ལས་གཞན་ཅི་ཞིག"ཅེས་པའི་ལེགས་བཤད་འདི་འདྲ་བ་གསུངས་སོ། །
འཁོས་ཀར་དཔག་སྟེ་ལོངས་སྤྱོད་གྱིས།
འཁོས་ཀར་དཔག་སྟེ་ལོངས་སྤྱོད་བྱ་རྒྱུ་ཤིན་ཏུ་གལ་ཆེ། དེ་ཡང་ཉིན་རེའི་འཚོ་བའི་འགྲོ་
གྲོན་རྩིས་ཐོར་འགོད་པའམ། ཡང་ན་འཁོས་ཀར་དཔག་པའི་འཚོ་བའི་གཏན་ཚིགས་རྒྱུད་ལ་
འཇགས་པ་བྱ་དགོས། དེ་ཡང་སྦྱིན་བདག་ཅིག་གིས"ཉིན་རེའི་འགྲོ་གྲོན་དང་། ཡོང་འབབ་ཀྱི་
རྩིས་ཐོ་མ་བརྗེད་པར་རྒྱོབ། དེ་ལྟར་ན་བལྟོས་བཅས་དབང་གིས་བག་མེད་ལོངས་སྤྱོད་ཀྱི་འཚོ་
བའི་གོམས་གཤིས་ངན་པ་དོར་ཐུབ"ཅེས་གསུངས་སོ། །
དབྱིན་ཇིའི་སྐུ་དྲག་རྒྱུད་པར་བག་མེད་ལོངས་སྤྱོད་ཀྱི་འཚོ་བར་རོལ་མཁན་རྩ་བའི་
ཆ་ནས་མེད་ན། རང་རྩོལ་ལ་བརྟེན་ཏེ་ངལ་དུབ་ངང་འཚོ་ཚིས་བྱེད་མཁན་གྱི་སྐྱེས་བུ་ཕལ་
པས་འཁོས་ཀར་དཔག་སྟེ་ལོངས་སྤྱོད་བྱ་རྒྱུ་སྨོས་ཅི་དགོས། འཚོ་བའི་གོམས་གཤིས་བཟང་པོ་
དེས་བདག་ཉིད་ལྟ་ཅི། ཕྱི་རབས་པར་ཡང་ཡར་སྐུལ་གྱི་མིག་ལྟོས་བཟང་པོ་འཕེར་བར་བྱ་ཐུབ།
ཚུལ་དེ་ནི་འཕྲལ་གྱི་དམིགས་ཡུལ་དུ་ཟད་མོད། མཐར་ཐུག་རྒྱལ་ཁབ་ཅིག་གི་དཔལ་འབྱོར་
འཕེལ་རྒྱས་ལ་བྱེད་ནུས་འདོན་ཐུབ།
འཚོ་བའི་ཁྲོད་ཀྱི་བསླུ་བྲིད་ལས་བཟློག་དགོས།
སྐྱེས་བུ་དར་མ་ཉམས་མྱོང་གིས་དབུལ་བས་འཚོ་བའི་བསླུ་བྲིད་སྣ་ཚོགས་ལས་བཟློག་
དཀའ། བསླུ་བྲིད་ནི་མི་མངོན་པའི་འཆིང་ཐག་ལྟར་དུས་ངེས་མེད་དུ་རྣམ་ཤེས་འཆིང་བར་
བྱེད། དེ་དང་རྒྱང་བཀྱེད་མི་བཏུབ་པ་ནི་རྣམ་དཔྱོད་ཀྱིས་དབུལ་བའི་རྟགས་སུ་འཁུམས། དེ་
ལྟར་ཤེས་རབ་འཆོལ་བས་མཐར་རང་ཉིད་འཕུང་སྲིད། དེའི་དབང་གིས། བསླུ་བྲིད་འཕྱོན་
མས་གཡོ་སྒྱུའི་འཛུམ་མདངས་ཇི་ལྟར་བསྟན་ཀྱང་། ཤེས་རབ་རྩལ་དུ་སྤྲུགས་ཏེ་སེ་གོལ་
གཏོགས་པའི་གོ་སྐབས་ཀྱང་སྤྲོད་པར་མི་བྱ། ལྡོག་ན་རང་ཐག་རང་གིས་གཅོད་མི་ཐུབ་པར་
ཡིད་གཉིས་ཐེ་ཚོམ་གྱི་གནས་སུ་གྱར་བའི་མཇུག་འབྲས་བསུའོ། ། ཁ་དཔེར་ཡང"བློ་རྩེ་
གཉིས་ཀྱིས་དོན་མི་འགྲུབ། ཁབ་རྩེ་གཉིས་ཀྱིས་འཚེམ་བུ་མི་ཡོང"ཞེས་པ་ལྟར་བསླུ་བྲིད་ཀྱི་
འོབས་སུ་ལྷུང་རྒྱུ་བསྙོན་དུ་མེད།
ཇི་སྲིད་ཐེ་ཚོམ་གྱི་རྒྱར་ཚུད་ན། དེ་སྲིད་བསླུ་བྲིད་ཀྱི་གོ་སྐབས་མང་བས་རྣམ་དཔྱོད་
འོད་ཀྱིས་ཐེ་ཚོམ་གྱི་མུན་པ་བསལ་ཏེ་བསླུ་བྲིད་ཀྱི་ལོག་ལམ་ནས་ནམ་ཡང་བཟློག་དགོས།
ཤུ་མི་ལར་སྐུ་ན་ཕྲ་དུས་བསླུ་བྲིད་ཀྱི་གཞན་དབང་དུ་ཚུད་པར་ཉེ་བའི་གཏམ་རྒྱུད་འདི་
འདྲ་ཞིག་ཡོད་པ་སྟེ། གང་ཉིད་ནི་ཡོང་འབབ་དམའ་བའི་ཨར་འདམ་ལས་སྣོན་གྱི་བཟོ་པ་
ཞིག་གོ ། ཉིན་ཞིག་བཟོ་པ་ཡོངས་དང་ལྷན་འཛོམས་ཀྱིས་སྤྲོ་ཚོགས་ལ་རོལ། གཟིམ་ཤག་ཏུ་
ཕེབས་རྗེས་བདུད་རྩིའི་ཆང་གིས་བཟི་པས་བཀླག་པར་སྤྲོ་བའི《པ་ཁོན་གྱི་ལྷུག་རྩོམ་ཕྱོགས་
བསྒྲིགས》གཟིགས་འགོ་བརྩམས་ཀྱང་དཔེ་ཆའི་ཐོག་གི་ཡི་གེ་གསལ་པོར་མཐོང་ཐབས་བྲལ་
ཞིང་། སྤྱན་འོག་ཏུ་ནག་འཁྱུག་འཁྱུག་གི་ཚུལ་ལས་མ་འདས། དེ་ལ་གང་ཉིད་ནས"བདག་
གི་བསམ་ཚོད་ལྟར་ན། སྐབས་དེར་རིག་པ་ཡོད་ཚད་ཉམས་འདུག གང་ལགས་ཤེ་ན། སྔར་
བཀླག་པར་སྤྲོ་བའི་དཔེ་ཆ་ཡང་རྒྱུས་མེད་ཅན་དུ་གྱུར་པ་བཞིན་ནོ། །སྐབས་དེའི་ཅི་བྱ་གཏོལ་
བྲལ་དང་། རིག་པ་ཐམ་ཐོམ་དུ་གྱུར་པའི་གནས་སྐབས་སུ་དུས་ཕྱིས་ཆང་ཐིགས་པ་ཙམ་ཡང་
མི་བཏུང་རྒྱུའི་དམ་བཅའ་བཞག དཀོན་མཆོག་སྐུ་དྲིན་ཅན་ཡ། དེ་ནས་བཟུང་ད་བར་བདག་
གིས་ཆང་ཐིགས་པ་ཙམ་ཡང་འཐུང་མེད"ཅེས་གསུངས། དེའི་དབང་གིས། གང་དེའི་མི་ཚེའི་
བརྒྱུད་རིམ་ལའང་ཐོད་བརྒལ་ཆེན་པོ་ཞིག་བྱུང་བ་ལགས། དེ་ལྟར་མིན་ཚེ་གང་ཉིད་ནི་དུས་
ཚོད་ཆུད་འཛའ་བའི་ཆང་རྐྱལ་རབ་ཅིག་སྟེ། མི་ཚེ་སྟོང་ཟད་ཅན་གྱི་སྐྱེས་བུ་ཀླད་སྟོང་ཞིག་ཏུ་
འགྱུར་རྒྱུ་ལས་མ་འདས།
ལས་ལ་བརྩོན་པ་ནི་མཆོག་ཏུ་གྱུར་པའོ། །
ལས་ལ་བརྩོན་ཞིང་། གྲོན་ཆུང་བསྲི་ཚགས་ཅན་གྱི་ངལ་རྩོལ་པར་དཔལ་འབྱོར་ཐོག་
རང་རྐྱ་འཕེར་ཐུབ། ཡིན་ཡང་ཡིན་ཏེ། རང་གི་ལག་ཟུང་ལ་བརྟེན་པའི་གཡུར་ཟའི་འབྲས་
བུར་ལོངས་སྤྱོད་ཀྱི་འཚོ་བ་དབང་བས་སོ། །དེའི་སྔོན་འགྲོར་གྲོན་ཆུང་བསྲི་ཚགས་བྱ་དགོས་
པ་སྟེ། བག་མེད་ལོངས་སྤྱོད་ཀྱི་སྐྱོན་ཆའི་གཡའ་དང་བྲལ་ཏེ་དངུལ་ཕྲན་བུ་ཙམ་ཡང་ཆུད་
འཛའ་མི་རུང་། སྒོར་མོ་གཅིག་ནི་ཁ་གྲངས་མང་པོ་མིན་ཞིང་། གླེང་རིན་གྱི་ཡུལ་དུའང་མ་
གྱུར་མོད། ཕལ་མོ་ཆེའི་དཔལ་འབྱོར་གྱི་རྨང་གཞི་སྒོར་མོའི་ཆ་ཤས་བསགས་ཏེ་གྲུབ་པ་ཤ་སྟག་
ཏུ་མཐོང་། སྤྱིར་ངལ་དུབ་ཁྱད་བསད་ཀྱིས་ཐོབ་པའི་དངུལ་ཆང་འཐུང་རོལ་རྩེད་ལྟ་བུར་བེད་
མེད་དུ་སྤྱད་ཚེ་མི་ཚེར་སྙིང་པོ་ཅི་ཞིག་ལྡན་ནམ། དེ་ལྟའི་སྐྱེས་བུ་ནི་རྣམ་དཔྱོད་ཀྱི་སྟོབས་
དང་བྲལ་བའི་ཟོག་དང་འདྲའོ། ། དེས་ན་སྒོར་མོའི་ཆ་ཤས་ཙམ་ལའང་གཅེས་འཛིན་གྱིས་
སྤྱི་ཚོགས་ཕན་བདེའི་ཞལ་འདེབས་དང་། ཡང་ན་དངུལ་ཁང་དུ་བཅོལ་བ། དེ་བཞིན་ཁྱིམ་
ཆས་ཙག་ཙིག་ཉོས་ཚེ་མི་ཚེར་རིན་ཐང་ལྡན་ཞིང་། གང་དེ་ནི་སྐྱེས་བུ་ཚུལ་ལྡན་ཅན་དུའང་
འགྱུར་ཐུབ།
གལ་ཏེ་སྐྱེས་བུ་ཞིག་ལས་ལ་བརྩོན་ཞིང་། བསམ་པ་རྒྱ་ཆེ་བ་ཞིག་ཡིན་ཚེ་གང་དེས་ཕ་
རོལ་པོར་ཕན་བདེ་དང་། དམངས་ཕན་གྱི་བྱ་གཞག་བསྒྲུབ་ཐུབ་པ་སྟེ། འཁོར་ཁང་དུ་བྱ་བ་
གཉེར་བའི་ཐོ་མ་སེ་ལེ་ཐེའི་མཛད་རྗེས་ལྟར་རོ། །
འདི་པས་སྤྱི་ཚོགས་ལས་གནས་ཐོག་རང་ཁ་རང་གསོའི་ལས་ལ་བརྩོན་པའི་བཙོན་པའི་
ལས་དབང་ལ་དོ་ཁུར་གནང་བས་གང་ཉིད་ཀྱི་མི་ཚེའི་ཟིན་ཐོར་ལེའུ་གསར་པ་ཞིག་བསྣན་པ་
སྟེ། བཙོན་པར་རང་དབང་སྒོས་རང་རྐྱ་འཕེར་བའི་འཚོ་ཐབས་ཀྱི་གེགས་བར་བསལ་ཏེ་སླར་
ཡང་འཚོ་བ་གསར་པའི་གོ་སྐབས་སྤྲད་པ་དེའོ། །
ཕལ་མོ་ཆེས་གང་དེས་བཙོན་པ་སུམ་བརྒྱ་ལྷག་ཙམ་ལ་ཕན་གདགས་ཚུལ་དོགས་པའི་
ཡུལ་དུ་འཛིན་མོད། ཁོང་གིས་མི་ལོ་བཅུའི་ཉིན་རེའི་ཁོམ་པ་ཡོད་ཚད་ཀྱི་རང་རྩོལ་ལས་གྲུབ་
འབྲས་དེ་འདྲ་བ་བཞེས་པས་ཡིད་གཉིས་ཐེ་ཚོམ་གྱི་རྒྱ་རུ་ཚུད་པར་མི་འོས། ཡོངས་གྲགས་
སུ་བཙོན་པའི་སེམས་ཁམས་སྨན་པ་ཞེས་ཐམས་ཅད་ཀྱི་བཀུར་གཟོའི་ཡུལ་དུ་གྱུར་ཡོད། དེ་
ལྟའི་བྱ་གཞག་ཆོས་དཔོན་མང་པོས་ཀྱང་བསྒྲུབས་མོད། གྲུབ་འབྲས་ཡོད་པ་ཅན་ནི་གང་ཉིད་
ལས་གཉིས་པ་ཞིག་མེད་པའོ། །འདི་པ་ནི་ཐམས་ཅད་གཞན་དོན་ཕྱིར་བསྔོ་བའི་སྐྱེས་བུ་སྙིང་
རྗེའི་རང་གཟུགས་ཅན་ཞིག་ཡིན་པས་གང་དེའི་འཕྲིན་ལས་སྟོབས་ཀྱིས་ལམ་ནོར་བཟློག་
ཤེས་ཅན་གྱི་བྱིས་པ་ཕ་མའི་གམ་དུ་ལོག་རྒྱུ་བྱུང་ཞིང་། མི་ཚེའི་ཁ་ཕྱོགས་འཛོལ་བའི་བྱིས་
པ་ལེགས་ལམ་དུ་དྲངས། དེ་བཞིན་བཙོན་གྲོལ་བ་མང་པོར་ལས་གནས་འཚོལ་རོགས་ཀྱིས་
ཐམས་ཅད་པ་སྤྱི་འབངས་བཟང་པོ་ཤ་སྟག་ཏུ་གསོ་སྐྱོང་གནང་། དེ་ལྟའི་བྱ་གཞག་ནི་རྒྱུ་ནོར་
དང་། དུས་ཚོད། དཔའ་སྤོབས། སྒམ་ཚུགས། རང་རྟོན་ཡོད་པ་ཅན་གྱི་སྐྱེས་བུས་བསྒྲུབ་བྱའི་
ཡུལ་ལས་གཞན་གྱིས་མི་ནུས་པའོ། ། ཁོང་གིས་བཙོན་པར་དཔལ་འབྱོར་གྱི་ཐད་ནས་རོགས་
རམ་གནང་ཁར། མས་བུ་ལ་བརྩེ་བའི་ཚུལ་ལྟར་བྱམས་པའི་སེམས་ཀྱིས་སྙོར་སྐྱོང་ཡང་གནང་
ངོ་། །
གང་དེས་རྒན་ཡོལ་གྱི་གསོ་རྟེན་དངུལ་ཕྲན་བུ་ཕུད། ལྷག་མ་ཐམས་ཅད་གོན་པ་དང་།
ཁྱིམ་ཆས། ཁང་གླ། སློབ་ཡོན། ཕན་བདེའི་ཞལ་འདེབས་སུ་ཇི་ལྟར་འབུལ་མིན་འཆར་འགོད་
ལེགས་པར་གནང་ཞིང་། བཀོལ་སྤྱོད་ཐད་འཆར་འགོད་ལས་ནམ་ཡང་བརྒལ་མ་མྱོང་བ་
སོགས་ལས་ལ་བརྩོན་ཞིང་། གྲོན་ཆུང་བསྲི་ཚགས་ཅན་གྱི་སྐྱེས་བུའི་མི་ཚེའི་རིན་ཐང་ཆེས་
བླ་ན་འཕགས་པའི་འཚོ་ཐབས་ཀྱི་གོམས་གཤིས་བཟང་པོ་དེར་དོན་སྙིང་ལྷག་ཏུ་མི་མཆིས་
སམ།
ཡང་ཞིང་ལས་དང་། ལག་ཤེས་བཟོ་རྩལ། དེ་བཞིན་ཞབས་ཞུའི་ལས་རིགས་གང་ཞིག་
ཡིན་རུང་། ངོ་ཚའི་ཡུལ་དུ་མི་འཛིན་པར་གཟི་བརྗིད་དུ་རློམས་དགོས། དེ་ལ་ཧྥོག་ལེར་
ནས"རང་གི་ལས་གནས་ལ་བློ་ཕམ་པར་གྱུར་པ་གང་དེར་ལས་བཟོ་པའི་མིང་གདགས་སུ་མེད།
ལྡོག་སྟེ་རང་གི་ལས་གནས་ལ་དགའ་ཞེན་བྱ་བའི་རང་རྩོལ་ཅན་དེར་ལས་གནས་ལེགས་པོ་
འཐོབ་ཐུབ"ཅེས་གསུངས་ཤིང་། ཆོས་དཔོན་ཧོ་རེ་ནས་ཀྱང"ལུས་རྩོལ་དང་། ཀླད་རྩོལ་གྱི་ངལ་
རྩོལ་གང་ཞིག་ཡིན་རུང་། ཐམས་ཅད་ཀྱིས་གཡུར་དུ་ཟ་བའི་གྲུབ་འབྲས་བཏོད་ཐུབ"ཅེས་
གསུངས་པ་ལྟར་སྐྱེ་ཁུངས་དམན་ཞིང་། ལས་གནས་ཞན་པོའི་ཁྲོད་འཚར་ལོངས་བྱུང་བའི་
སྐྱེས་བུས་རང་ཉིད་ངོ་ཚའི་ཡུལ་དུ་མི་འཛིན་པར་བདག་ཉིད་ཉམས་ཉེས་ཀྱི་རྒྱུ་ལ་འཐབ་རྩོད་
ཀྱིས་དཀའ་ངལ་ལས་རྣམ་པར་རྒྱལ་རྒྱུ་ཡང་ཤིན་ཏུ་གལ་ཆེའོ། །
དངུལ་ལོར་གྱི་སྟོབས་ཤུགས།
ཕ་རོལ་པོར་ཕན་གདགས་པ་དང་། རང་ཉིད་ཀྱི་ཚེ་མཇུག་སྐྱིད་པོ་ཡོང་ཕྱིར་བཅོལ་
དངུལ་བསགས་པའི་དམིགས་ཡུལ་ཆེས་བླ་ན་འཕགས། ཡིན་ནའང་འདོད་རྔམ་ཕྱིར་བཅོལ་
དངུལ་བསགས་པ་ནི་བརྐམ་སྲེད་ཅན་གྱི་སེར་སྣའི་རང་བཞིན་ལས་མ་འདས་ཤིང་། བློ་དཀྱེལ་
ཆུང་བའི་སྐྱེས་བུའི་སྤྱོད་ཚུལ་ལོ། ། བློ་གྲོས་ཅན་གྱིས་སེར་སྣས་བཅོལ་དངུལ་ཚད་མེད་
བསགས་པའི་སྤྱོད་ཚུལ་དོར་བར་བྱའོ། ། དེ་ལས་ལྡོག་ན་གཞོན་དུས་ཀྱི་གྲོན་ཆུང་བསྲི་ཚགས་
ཀྱི་རང་གཤིས་བཟང་པོ་རྒན་དུས་སུ་སེར་སྣའི་ངོ་བོར་གཞན་འགྱུར་བྱ་སྲིད་ཅིང་། དངུལ་
ལོར་གྱི་འདོད་རྔམ་ཆེས་ཆེར་འཕེལ་བར་འགྱུར་རོ། ། འགྲོ་བ་མིའི་རིགས་ཀྱིས་དངུལ་ལོར་
ཕྱིར་འདོད་རྔམ་འཕེལ་བ་ནི་སེར་སྣའི་བྲན་གཤིས་སུ་ཟད། དངུལ་ལོར་ལ་ཇི་ཙམ་གྱིས་འདོད་
རྔམ་འཕེལ་ན་གང་དེའི་བརྐམ་སྲེད་རང་བཞིན་དེ་ཙམ་གྱིས་ཆེ་ཞིང་། མཐར་བློ་དཀྱེལ་ཇེ་
དོག་དང་། གཏོང་ཕོད་ཀྱི་བསམ་པའང་གུད་པར་བྱེད་པ་ཆོས་ཉིད་དོ། ། དེ་ལ་ཝོ་ཐེར་སེ་ཁོ་
ཐས"མཚོན་འོག་ཏུ་འཆི་བ་ལས་དངུལ་ལོར་གྱི་བསླུ་བྲིད་འོག་འཆི་བའི་སྐྱེས་བུ་མང"ཞེས་
ཀྱང་གསུངས། སྤྱིར་ཚོང་པས་དངུལ་ལོར་ནི་དཀོན་པའི་མཆོག་ཏུ་ལྟ། དེ་ལྟའི་སྒེར་སེམས་
དབང་གིས་བདག་གི་བའི་འཇིག་རྟེན་གྱི་ཁེ་ཕན་ལས་གཞན་ཅི་ཡང་མཐོང་མི་ཐུབ་ཅིང་། མི་
ཚེ་གང་པོ་བུན་འཇལ་གྱི་རྩིས་ཁྲའི་ནང་རྫོགས་པའོ། །
རྒྱུ་ནོར་གྱི་ཁ་གྲངས་ཀྱིས་དངོས་པོའི་ལོངས་སྤྱོད་མཚོན་སྙམ་པ་རྨོངས་པའི་རང་བཞིན་
ལས་མ་འདས་མོད། འགྲོ་བ་མིའི་རིགས་ནི་དངོས་པོའི་ལོངས་སྤྱོད་མཆོག་ཏུ་འཛིན་པ་པོ་ཞིག་
ཡིན་ཆོག སྤྱིར་གཡོ་ཅན་གྱིས་ངན་ཇུས་བཤམས་ཏེ་བྱ་བ་བསྒྲུབ་སླ་རུང་། བསམ་པའི་ལོངས་
སྤྱོད་ཉམས་ཤིང་། ཀུན་སྤྱོད་ཀྱི་གཞིར་ཡིད་སྨོན་སྐྱེས་བྱའི་དགེ་མཚན་ཅི་ཡང་མཐོང་མི་ཐུབ།
དངུལ་ལོར་ཁོ་ན་ལས་མི་བསམ་པའི་སྐྱེས་བུ་འབྱོར་ལྡན་པ་དག་ནི་བསམ་པའི་རྒྱགས་ཕྱེས་
དབུལ་བའི་གཞན་བརྟེན་སྲིན་འབུ་དང་མི་འདྲའམ། དེ་བཞིན་དངོས་པོའི་ལོངས་སྤྱོད་ཀྱི་ཆ་
ཡོངས་སུ་རྫོགས་པའི་ཀླད་སྟོང་པ་དང་། རུལ་སུངས་ཅན་གྱི་སྐྱེས་བུ་དེ་དག་ཀྱང་སྲིན་འབུ་མེ་
ཁྱེར་ལྟར་མེ་སྟག་ཕྲ་མོ་འཕྲོ་ཐུབ་མོད། འགྱུར་དུ་མི་བཏུབ་པ་ནི་སྲིན་འབུའི་རང་བཞིན་ནོ།།
ཕལ་མོ་ཆེས་རང་ཁེ་མནོག་ཆུང་གིས་བྱ་བ་བསྒྲུབས་པ་ནི་བརྐམ་སྲེད་ཅན་གྱི་སྤྲེའུའི་
མཇུག་འབྲས་ལས་མ་འདས་པ་སྟེ། དེ་ཡང་སོ་ནམ་པས་ཁུང་བུ་དྲུས་པའི་ཀ་བེད་ཅིག་ཤིང་
སྡོང་ཐོག་བཀལ། དེའི་ནང་འབྲས་བླུགས་རྗེས་སླར་ལྟོ་བར་སྤྲེའུའི་ལག་པ་ཤོང་བའི་ཁུང་བུ་
ཞིག་དྲུས་ཏེ་འཇོག མཚན་མོར་སྤྲེའུས་ཤིང་སྡོང་ཐོག་འཛེགས་ཏེ་ཁུང་བུ་བརྒྱུད་ལག་པ་ནང་
དུ་བསྲིངས་ཏེ་འབྲས་སྤར་མོ་གང་ཅིས་ནས་ཀྱང་ལེན་ཐབས་བྱ། ཡིན་ཡང་ཀླ་ཀློ་འདི་རིགས་
ཀྱིས་ལག་ནང་གི་འབྲས་སྤར་མོ་གང་པོ་གློད་མ་འདོད་པས་ལག་པ་ཕྱིར་འདོན་ཐབས་བྲལ།
དོན་དམ་དུ་འབྲས་སྤར་མོ་གང་དེ་གློད་ན་ལག་པ་ཕྱིར་ཐོན་ཐུབ་པའི་གནས་ལུགས་རྟོགས་
མེད། དེའི་དབང་གིས། འབྲས་སྤར་མོ་གང་གི་བརྐམ་སྲེད་ལས་མཐར་རང་སྲོག་ཤོར་རོ།།
གཏམ་རྒྱུད་འདི་ལས་འགྲོ་བ་མིའི་རིགས་ཀྱིས་དངུལ་ལོར་མཆོག་ཏུ་ལྟ་བའི་བརྐམ་སྲེད་ཀྱི་
མཇུག་འབྲས་ཇི་ཡོང་ཡང་བསྟན་པ་ལགས།
འཇིག་རྟེན་ཡོངས་གྲགས་ཀྱི་གྲུབ་འབྲས་རླབས་པོ་ཆེ་ནི་འབྱོར་པ་ཅན་གྱིས་བཏོད་པ་
མིན་ལ། དགེ་བའི་ལས་ལ་གཞོལ་པ་པོའི་ཞལ་འདེབས་ཀྱིས་ཀྱང་བསྒྲུབས་མི་ཐུབ་པར་མི་
ཚེའི་དཀའ་སྡུག་མྱངས་པའི་སྐྱེས་བུའི་རང་རྩོལ་གྱིས་ལེགས་འགྲུབ་བྱ་ཐུབ། དཔེར་ན། ཡེ་
ཤུའི་ཆོས་ལུགས་ཀྱི་དགོངས་པ་ཕལ་མོ་ཆེའི་དད་ཡུལ་དུ་གྱུར་པ་ལྟོ་གོས་ཕྱིད་ཙམ་གྱི་ཆོས་
སྟོན་པ་པོའི་སྐུ་དྲིན་དང་། དེ་བཞིན་མིང་གྲགས་ཅན་གྱི་བསམ་བློ་པ་དང་། གསར་གཏོད་པ།
སྒྱུ་རྩལ་པ་ཐམས་ཅད་ཀྱང་ངལ་རྩོལ་པ་དཀྱུས་མ་ཤ་སྟག་གོ ། དེ་དག་ལ་དངོས་པོའི་ལོངས་
སྤྱོད་བྲལ་ཞིང་། སྙན་པའི་གྲགས་པ་ཁྱབ་རུང་ནམ་ཡང་ལྟོ་གོས་ཕྱིད་ཙམ་གྱི་འཁོས་ཀ་ཞན་
པོའི་གནས་སུ་ལྷུང་། ཡང་ལོངས་སྤྱོད་ནི་གེགས་བར་གྱི་རིགས་ཤིག་སྟེ། མེས་རབས་ཀྱིས་
བསྩལ་པའི་ཕ་ནོར་དབང་བའི་འབྱོར་ལྡན་པ་ཕལ་མོ་ཆེ་ལོངས་སྤྱོད་ཀྱི་བདེ་བར་ཆགས་ཏེ་
བག་མེད་རྩེ་དགར་ཞུགས་པས་མི་ཚེའི་སྙིང་པོ་བརླགས་ཤིང་། རང་ཉིད་ཕུང་བ་ལྟ་བུའོ། །
དོན་དམ་པའི་བརྩི་བཀུར།
ངོ་སོ་ནི་མི་ཆོས་ཀྱི་རྩ་བ་མིན་རུང་། ཕྱི་ཚུལ་གྱི་རྣམ་པ་ཙམ་མིན་པའི་ངོ་སོ་ཅན་གྱི་སྐྱེས་
བུ་ནི་ཕལ་མོ་ཆེའི་བཀུར་བྱའི་ཡུལ་དུ་འགྱུར་མུས་ལགས། ཡོན་ཏན་གྱི་ཆ་རྫོགས་པ་དང་།
བསམ་ཤེས་ཅན། ཐོས་པ་རྒྱ་ཆེ་བ། མིག་རྒྱང་རིང་བའི་སྐྱེས་བུ་གང་ཞིག་གི་ལས་རིགས་དང་།
གོ་གནས་ཅི་འདྲ་ཞིག་ཡིན་རུང་། དེ་ནི་ཐམས་ཅད་ཀྱིས་ཁས་འཆེས་པའི་དོན་དམ་པའི་བརྩི་
བཀུར་ཡུལ་གྱི་སྐྱེས་བུ་དམ་པ་ཁོ་ནའོ། །
མི་ཚེའི་སྙིང་པོ་ནི་བསམ་པའི་དཔལ་ཡོན་དང་། དངོས་པོའི་དཔལ་ཡོན་གྱི་ཡར་ཐོན་
དང་། ལེགས་འགྲུབ་ཀྱི་སྙིང་སྟོངས་ཡོད་མཁན་ལ་དབང་ངོ་། །བསམ་པའི་དཔལ་ཡོན་བྱ་བ་
ནི་རིག་སྟོབས་དང་། ཀུན་གཞི། བརྩེ་སེམས། རྣམ་ཤེས་བཅས་ཀྱི་དྲི་མེད་དྭངས་གཙང་
ལ་གོ ། གལ་ཏེ་གློ་བུར་དྲི་མས་བསྒྲིབས་ཚེ། སྙིང་པོ་ཐམས་ཅད་མེད་བརླག་ཏུ་འགྲོ། དེའི་
དབང་གིས། དངོས་པོའི་ལོངས་སྤྱོད་རྫོགས་པ་དང་། རྒྱུ་ནོར་གྱ་ནོམ་པ། སྙན་པའི་གྲགས་པ་
འབར་བའི་སྐྱེས་བུ་ནི་ལེགས་འགྲུབ་ཅན་ཞིག་མིན།
ཤེས་རབ་དང་། དཔའ་སྤོབས། ཀུན་སྤྱོད་ནི་དཀོན་པའི་མཆོག་ཏུ་གྱུར་པའི་ནོར་བུ་ཡིན་
པས་དངུལ་ལོར་གྱི་རིན་ཐང་ལས་ནམ་ཡང་ཆེར་འཕགས་སོ། །དེ་ལ་མཁས་པ་ཞིག་གིས"ཕ་
རོལ་པོར་ཕན་གདགས་པར་བྱོས། སྤྱིར་བདག་ལ་དངུལ་ལོར་མེད་ཀྱང་། བདག་ནི་འབྱོར་
པ་ཅན་ཞིག་སྟེ། དངུལ་ལོར་ལས་རིན་ཐང་ཆེ་བའི་བསམ་པའི་རྒྱགས་ཕྱེ་དབང་བས་སོ། །
བདག་གིས་མེས་རྒྱལ་ལ་ལེགས་སྐྱེས་འབུལ་དགོས། འདི་ནི་ཁེ་ཕན་གྱི་དྲི་དང་བྲལ་བའི་ལྷག
བསམ་ཟོལ་མེད་ལགས། ད་ལྟ་ཚོད་མ་བཏབ་སྟེ་འཚོ་ཚིས་བྱེད་བཞིན་ལགས་པས་ཉིད་ནས་
བདག་གི་འཚོ་བར་སེམས་ཁྲལ་མ་གནང་"ཞེས་ཀྱང་གསུངས་སོ། །
དངུལ་ལོར་ནི་འཚོ་ཚིས་ཀྱི་རྩ་བའི་མཐུན་རྐྱེན་ཉག་ཅིག་ཏུ་ཟད། ཡིན་ཡང་ཕ་རོལ་
པོའི་ངོ་སོ་དང་། བརྩི་བཀུར་འཐོབ་པར་རྒྱུད་ལ་ཤེས་རབ་དང་། སྙིང་རྗེ་འཛོམས་དགོས། དེ་ལྟ་
མིན་ཚེ་དོན་དམ་དུ་འབྱོར་ཅན་ཀླད་ལོག་པ་སྟེ། དངུལ་ལོར་གྱི་བྲན་གཤིས་སུ་གྱུར་པའི་གླེན་
པའོ། ། འབྱོར་ལྡན་པ་མང་པོས་ཤེས་རབ་དང་། སྙིང་རྗེ་འགྲོ་བ་མིའི་རིགས་ཀྱི་མི་ཆོས་ཀྱི་རྩ་
བར་མི་འཛིན། དེ་འདྲའི་རིགས་ནི་ཁུག་མ་རྒྱགས་པ་ཅན་གྱི་དངུལ་ལོར་གྱི་བྲན་གཡོག་ཁོ་
ནར་འཁུམས། དབྱིན་ཇིའི་ལོ་རྒྱུས་ཐོག་བྱོན་པའི་སྐྱེས་བུ་མིང་གྲགས་ཅན་ཏེ། བདག་ཅག་གི་
འགོ་པ་དང་། སྲིད་ཇུས་གཏན་འབེབས་པ་དག་ནི་དོན་དམ་པའི་བརྩི་བཀུར་གྱི་ཡུལ་དུ་གྱུར་
ཡོད། དེ་དག་འབྱོར་ལྡན་པ་མིན་རུང་། ཡིད་རྟོན་གྱི་ཡུལ་དུ་གྱུར་ཅིང་། མི་ཆོས་ཀྱི་གཙུག་རྒྱན་
དུ་གྱུར་པ་ཤ་སྟག་གོ ། དཔེར་ན། ཐོ་མ་སེ་ལེ་ཐེ་ལྟར་དབུལ་དྲགས་ཏེ་དངུལ་སྐར་མ་གཅིག་
ཀྱང་མེད་པ་ལྟ་བུའོ། ། ཡིན་ཡང་འདི་པ་ཚོས་འདོད་ཆུང་ཆོག་ཤེས་དང་། གོ་སྐབས་དམ་
འཛིན། རང་ནུས་འདོན་སྤེལ་གྱིས་བསམ་པའི་ལོངས་སྤྱོད་གཉེར་ཏེ་འབྱོར་ལྡན་པར་ཡིད་སྨོན་
ལྟ་ཅི། དེ་དག་ནི་ཁུག་མ་རྒྱགས་པ་ཅན་གྱི་དངུལ་ལོར་གྱི་བྲན་གཤིས་སུ་དགོངས་ཏེ་མཐོང་
ཆུང་གི་ཡུལ་དུ་གཟིགས་པའོ། །

ལེའུ་བཅུ་གཅིག་པ། གནས་བབ་བཟང་ངན་གང་རུང་ནི་བདག་ཉིད་སློབ་གསོའི་རྩ་བའོ། །

ཝོ་ཐེར་སེ་ཁྲོད་ཐས"སྐྱེས་བུ་སོ་སོའི་རྒྱུད་ལ་མངའ་བའི་སློབ་གསོའི་
དྭངས་མ་ནི་འཚོ་བའི་ཁྲོད་བསླབས་ཤིང་རང་རྒྱུད་ལ་འཇགས་པའི་ཤེས་བྱའི་
ཆ་ཤས་དེའོ"ཟེར། དེ་ལ་འདས་པོ་པེན་ཆི་མིན་པུ་རེ་ཐོ་ཡང་ཐུགས་མོས་
བྱུང་ཞིང་། རང་ཉིད་ཀྱིས་སྐུ་ཚེ་གང་བོར་དེ་ལྟའི་བདག་ཉིད་སློབ་གསོ་མྱངས་
པར་ཡིད་སྤྲོ་བས་བརྟས་མྱོང་། ཡིན་ངེས་པ་སྟེ། རྩོམ་རིག་དང་། ཚན་རིག་
སྒྱུ་རྩལ་བཅས་ཀྱི་བྱ་གཞག་ནས་གྲུབ་འབྲས་གཡུར་དུ་ཟ་བ་བཞེས་པ་དག་ལ་
མཚོན་ན། བདག་ཉིད་སློབ་གསོ་ནི་ཁ་འབྲལ་ཐབས་མེད་པ་ཞིག་ཏུ་གྱུར་ཡོད།
སློབ་འབྲིང་དང་སློབ་ཆེན་དུས་སྐབས་ཀྱི་སློབ་གསོ་ནི་སློབ་གསོའི་ཐོག་མའི་
དུས་རིམ་ཙམ་སྟེ། དེས་ཀླད་པར་སྦྱོང་བརྡར་བརྒྱུད་མུ་མཐུད་སློབ་སྦྱོང་བྱེད་
པའི་གོམས་གཤིས་ཤིག་འཇགས་པར་བྱེད་ནའང་། གཞན་གྱིས་བསླབས་
པའི་ཤེས་བྱ་དེ་རང་གི་དཔྱིས་ཕྱིན་པའི་རྩོལ་བ་ལས་ཐོབ་པའི་ཤེས་བྱ་དང་
བསྡུར་ན་ཤིན་ཏུ་ཉག་ཕྲ་བ་ཡིན། དེ་བས། བདག་ཉིད་སློབ་གསོ་ལས་ཐོབ་
པའི་ཤེས་བྱ་ནི་རྩ་ཆེ་ཞིང་། ནམ་ཡང་རང་ཉིད་ལ་དབང་བའི་རྒྱུ་ནོར་སྲ་བརྟན་ཞིག་
གོ།དེ་ལ་གསོན་ཉམས་ལྡན་པ་དང་ཀླད་པའི་ནང་ཡུན་རིང་དུ་འཇགས་ཐུབ་པའི་
ཁྱད་ཆོས་ལྡན་པ་ལས་གཞན། ད་དུང་སྐྱེས་བུའི་སྙིང་སྟོབས་རང་སྟོབས་ཀྱིས་
འཕེལ་བར་བྱེད་པའི་ཁྱད་ཡོན་དང་ཡང་ལྡན་ནོ། །
ངལ་རྩོལ་གྱིས་གཟུགས་པོར་སྦྱོང་བརྡར་སྤྲོད།
གོང་སྨོས་ཀྱི་ལེའུར་རྩོམ་རིག་དང་། ཚན་རིག་བྱ་གཞག་ཏུ་སྐྱེ་ཁུངས་དམན་ཞིང་། ཐོབ་
དང་གོ་ས་དམན་པའི་སྐྱེས་བུ་གང་དེ་མཐར་མིང་གྲགས་ཅན་དུ་གྱུར་པའི་དཔེ་མཚོན་ལས་
ལུས་རྩོལ་དང་། ཀླད་རྩོལ་གྱི་ངོ་བོ་གཅིག་ཏུ་གྱུར་ཅིང་། ངལ་རྩོལ་གྱིས་གཟུགས་པོར་ཕན་
ཐོགས་ཤིང་། སྦྱོང་བརྡར་སྤྲོད་ཐུབ་པའི་གནས་ལུགས་བསྟན་ཡོད། ངལ་རྩོལ་གྱིས་གཟུགས་
པོར་སྦྱོང་བརྡར་སྤྲོད་པ་ནི་ཤེས་བྱས་ཀླད་པར་དྲག་ཆས་སྤྲས་པའི་ཚུལ་ལས་མ་འདས། སྐྱེས་བུ་
སྒེར་གྱིས་ངལ་རྩོལ་བྱ་དགོས་པ་སྟེ། འདི་ནི་སྤྱི་ཚོགས་ཀྱི་གྲུབ་ཆར་གྱུར་པའི་སྐྱེས་བུའི་ཕུགས་
བསམ་གྱི་སྡོངས་གྲོགས་ཡིན་པས་སོ། ། སློབ་ཚན་དུ་ངལ་རྩོལ་བཀོད་སྒྲིག་བྱ་བ་ནི་མཚམས་
རེར་ལས་རྒྱུ་ཅི་ཡང་མེད་པའི་སྐྱོ་ངལ་སངས་ཕྱིར་ཡིན་པའི་ཚུལ་ལྟར་སྣང་མོད། དོན་དམ་དུ་
འགྲོ་བ་མིའི་རིགས་ཀྱི་གཉུག་གཤིས་སུ་ཡེ་ནས་མཆིས་པའི་ངལ་རྩོལ་ནུས་པ་གསོ་སྐྱོང་གི་
ཕྱིར་རོ། ། དཔེར་ན། རྔོན་རྒྱག་པ་དང་། གྲུ་གཏོང་བའི་ཚུལ་ལས་ལུས་རྩལ་སློབ་ཚན་བཀོད་
སྒྲིག་བྱས་པ་ལྟ་བུའོ། །
སྐྱེས་བུ་དར་མ་འདུ་འཛོམས་ཀྱིས་ངལ་རྩོལ་བྱས་པ་དེས་གཟུགས་པོར་སྦྱོང་བརྡར་
དང་། སྐབས་བསྟུན་གྱི་ཤེས་བྱ་མི་ཉུང་བ་རྟོགས་ཐུབ། དེ་ཡང་ལུས་རྩལ་དོ་རར་ལུས་རྩལ་རྩེ་
བཞིན་པའི་སློབ་མར་གཟིགས་ཀྱིན་པའི་བསམ་བློ་སྨྲ་བ་ཞིག་གིས་གཞོན་དུས་ཀྱི་ལོ་ཟླར་
ཚོར་བ་མཉམ་སྐྱེའི་ཚུལ་གྱིས"དཔའ་བོ་གཡུལ་སར་འཇུག་པའི་ཚུལ་ལྟར་རོ"ཞེས་ངག་ནས་
དབང་མེད་དུ་ཐལ་ལོ། །
ཏན་ནེའུ་མར་སེས་ཀྱང་སློབ་ཆེན་དུ་སློབ་གཉེར་བྱེད་བཞིན་པའི་བུར་རང་རྩོལ་གྱིས་
ཤེས་བྱ་སྦྱང་རྒྱུར་གདམས་པ་ཕུད། ཤེས་བྱས་བསྩལ་བའི་སྤྲོ་སྣང་གིས་ལུས་རྩལ་སློབ་ཚན་ལ་
ཞུགས་ཏེ་གཟུགས་པོར་སྦྱོང་བརྡར་དང་། ཀླད་ཁམས་གསོ་བའི་སྤྲོ་སྣང་མྱོང་དགོས་པར་ཡར་
སྐུལ་གནང་བ་སྟེ། "ཆོས་གང་ཞིག་རང་བྱུང་ཁམས་དང་། སྒྱུ་རྩལ་གྱི་སྣང་ངོར་ཕྲད་དུས་སྤྲོ་
སྣང་གི་མྱོང་བ་སྟེར་ཅིང་། ཀླད་ཁམས་སུ་མཆིས་པའི་ཤེས་བྱའང་སྲ་བརྟན་གཏོང་ཐུབ། བདག་
ནི་ལུས་རྩལ་ལ་ཤིན་ཏུ་དགའ་བ་སྟེ། གཟུགས་པོའི་ཡན་ལག་ལ་སྦྱོང་བརྡར་སྤྲད་པ་ཕུད། ཤེས་
བྱ་སྲ་བརྟན་གཏོང་རྒྱུར་ཡང་ཕན་ཡོན་ཆེ། ཁྱོད་ཀྱི་སློབ་གཉེར་དང་། ལུས་རྩལ་ལ་གྲུབ་འབྲས་
ལེགས་པོ་ཐོབ་པར་བདག་ལ་སྤྲོ་བས་བརྟས་པ་ལགས། སྤྱིར་སྐྱེས་བུ་ཞིག་གི་མི་ཚེའི་ཕྱེད་
ཀའམ། དུས་ཚོད་ཕལ་མོ་ཆེའི་སྤྲོ་སྣང་ནི་འགུལ་སྐྱོད་ཀྱི་སྦྱོང་བརྡར་ཁྲོད་མྱངས་དང་མྱོང་
བཞིན་པའོ"ཞེས་གདམས་སོ། །
གཟུགས་གཞི་བདེ་ཐང་གི་གལ་ཆེའི་རང་བཞིན།
གཟུགས་གཞི་བདེ་ཐང་ནི་ལེགས་འགྲུབ་ཀྱི་སྔོན་འགྲོའི་ཆ་རྐྱེན་དུ་ཟད། དེ་ཡང《ཧུ་ཏ་
སོན་གྱི་རྟ》ཞེས་པར”ལས་རིགས་གང་ཞིག་གཉེར་བར་གཟུགས་གཞི་བདེ་ཐང་ཤིན་ཏུ་གལ་
ཆེ་ཞིང་།ཀླད་རྩོལ་གཉེར་རྒྱུར་དེ་བས་སྨོས་ཅི་དགོས"ཞེས་བསྟན།
དོན་དངོས་ལ་ཡི་མུག་དང་།བག་འཁུམས།སྐྱོ་ངལ།སྟོང་བསམ་བཅངས་མཁན་གྱི་སློབ་
མར་དབྱིན་ཇི་བས"པལ་རོན་གྱི་ཉམས་འགྱུར"ཞེས་བརྗོད་ཅིང་། འཇར་མན་བས"ན་གཞོན་
འོས་ཐེར་གྱི་ཡི་མུག" ཅེས་སུ་འབོད།སྣང་ཚུལ་འདི་ནི་འཚོ་བར་སུན་སྣང་སྐྱེས་ཏེ་དོན་དངོས་
ལ་གཡོལ་བའི་ཚུལ་དུ་འཁུམས་སོ། །
ནེའུ་ཐིན་ལ་ཆ་བཞག་ན་རྣམ་རིག་བཀྲ་བའི་སྐྱེས་བུ་ཞིག་མིན་པར་རང་རྩོལ་གྱིས་
འཁོར་ཁང་དུ་བྱ་བ་ལས་ཏེ་རླུང་འཁོར་དང་། ཤིང་རྟ་འཁོར་ལོའི་དཔེ་དབྱིབས་བཟོ་མཁན་
ཞིག་ལས་མ་འདས། དུས་ཕྱིས་གཟུགས་གཞི་བདེ་ཐང་ལ་བརྟེན་ནས་བྱ་གཞག་རླབས་ཆེ་
བསྒྲུབས་གནང་ཡོད། སྤྱིར་ཕལ་མོ་ཆེས་ཆུང་དུས་ནས་བདག་ཉིད་སློབ་གསོར་བརྟེན་ན་རྒས་
དུས་གྲུབ་འབྲས་འཐོབ་མིན་དོགས་པའི་ཡུལ་དུ་འཛིན་མོད། སྐྱེས་བུ་དམ་པའི་སྐུ་ཚེའི་གང་
པོའི་མཛད་འཕྲིན་བསམ་གྱིས་མི་ཁྱབ་པ་བདག་ཉིད་སློབ་གསོར་བརྟེན་ནས་ཐོབ་ཅེས་སྨྲ་བར་
སྤོབས་ཤིང་།གཟུགས་གཞི་བདེ་ཐང་ནི་རྩ་བའི་མཐུན་རྐྱེན་དུ་ཟད་དོ། །
ལོ་ན་དར་ལ་བབ་དུས་སྦྱོང་བརྡར་མང་ཙམ་བྱོས།
ན་གཞོན་ཚོར་ལག་ཆ་སྤྱོད་སྟངས་སྦྱོང་བརྡར་དང་། དེ་འབྲེལ་གྱི་རྒྱུན་མཁོའི་ཤེས་བྱ་
ཡང་བསླབ་དགོས། དེ་བཞིན་ལག་པ་འགུལ་བའི་སྦྱོང་བརྡར་ཡང་སྤྲད་དེ་བྱ་བ་སྣ་མང་ལས་པ་
བརྒྱུད་དབང་ཤེས་ནུས་པ་གསོ་སྐྱོང་དང་། འཕྲུལ་འཁོར་ལྷུ་སྒྲིག་ལ་རྒྱུས་ལོན་བཅས་ལག་རྩལ་
མི་སྣ་ཞིག་ཏུ་འགྱུར་བར་བྱ་དགོས།
ངལ་རྩོལ་པས་འཚོ་ཚིས་ཕྱིར་འཕྲུལ་འཁོར་ལྷུ་སྒྲིག་ལ་སོགས་པའི་བྱ་བ་མི་ལས་ཀ་མེད་
དུ་གྱར་བས་ལག་ཤེས་བཟོ་རྩལ་ཁོང་དུ་ཆུད་ཅིང་། ལུས་རྩོལ་གྱི་རིན་ཐང་ཡང་རྟོགས་པར་
གྱུར།ངལ་རྩོལ་པས་ཕ་རོལ་པོའི་ཕྱིར་བྱ་བ་ལས་པ་ནོར་འཁྲུལ་མིན་པར་བརྒྱུད་རིམ་དེར་ཀུན་
སྤྱོད་དང་། རིག་སྟོབས་འཕེལ་རྒྱས་ཀྱི་སྦྱོང་བརྡར་ལ་སྣང་ཆུང་ཤོར་བ་དེའོ། །
མ་རྩ་རིང་ལུགས་ཀྱི་བུ་ཕྲུག་དག་གིས་ཆུང་དུས་ནས་ངལ་རྩོལ་དང་ངོ་ཚ་གཞི་གཅིག་
ཏུ་མཐོང་་བས་ངལ་རྩོལ་མི་དམངས་ལ་མཐོང་ཆུང་དང་། ལག་པ་འགུལ་ནས་ངལ་རྩོལ་བྱ་
རྒྱུར་གཡོལ་བ་ཡིན། དེའི་དབང་གིས། དོན་དངོས་སྦྱོར་བའི་ཁྲོད་ལག་ཟུང་འགུལ་རྒྱུའི་གོམས་
གཤིས་ཀྱིས་དབུལ། ཡང་དབུལ་པོ་ནི་ངལ་རྩོལ་གྱི་གཞན་དབང་དུ་ཚུད་པས་ཕལ་མོ་ཆེ་ཡིག་
རྨོངས་ཤ་སྟག་གོ །དེས་ན་ངལ་རྩོལ་རིགས་དེ་གཉིས་གཞི་གཅིག་ཏུ་སྦྲེལ་དགོས།
གྲུབ་འབྲས་ཅན་གྱི་སྐྱེས་བུས་ལུས་ཟུངས་དང་། རྣམ་ཤེས་སྐྱོན་མེད་ངང་འཚར་ལོངས་
ཡོང་རྒྱུར་དོ་ཁུར་བྱ།དེ་ལ་རྩོམ་རིག་པ་ཞིག་གིས"མིང་གྲགས་ཅན་གྱི་སྐྱེས་བུའི་མཛད་འཕྲིན་
ནི་རིག་པའི་སྙིང་བཅུད་དང་། ལུས་ཟུངས་ཀྱི་སྟོབས་ཤུགས་གཉིས་ཟུང་འབྲེལ་གྱི་འབྲས་བུར་
གྲུབ”ཅེས་གསུངས་པ་ལྟར་རོ། ། ཁྲིམས་རྩོད་པ་དང་། ཆབ་སྲིད་པར་རྣམ་དཔྱོད་བཀྲ་བའི་
ཤེས་རབ་དང་། སྐྱོན་གྱི་དྲི་མ་དང་བྲལ་བའི་མི་ཆོས་འཛོམས་ཁར། ཉམས་པ་མེད་པའི་ལུས་
ཟུངས་ཀྱི་སྟོབས་ཤུགས་ཀྱང་འཛོམས་ཡོད།
ཝོ་ཐེར་སེ་ཁོ་ཐ་སྐུ་ན་ཕྲ་དུས་ཀྱི་མཚང་མིང་ལ་ཐམས་ཅད་ཀྱིས"གྷི་རི་སིའི་སྐྱག
ལྐུགས"ཞེས་སུ་འབོད། ཁོང་དབང་རྟུལ་ཅན་ཡིན་རུང་། སྟོབས་རྒྱས་བོངས་ཆེའི་གཟུགས་གཞི་
བདེ་ཐང་ཅན་ཞིག་མངའ་བ་སྟེ། གྲུ་པ་ལྟར་ཆུ་ནང་གི་ཉ་འཛིན་ཐུབ་ཅིང་། རྔོན་པ་ལྟར་རི་
སྟེང་གི་རི་དྭགས་བརྔོན་ཐུབ། འདི་པས་ནམ་ཡང་གཟུགས་པོའི་སྦྱོང་བརྡར་གྱི་སྤྲོ་སྣང་ཉམས་
པ་མེད་པར་སྐུ་ཚེ་གང་པོ་རྩོམ་རིག་གསར་རྩོམ་ཕྱིར་དུ་ལེགས་སྐྱེས་ཕུལ། དེ་ཡང་སྔ་དྲོ་རྩོམ་
རིག་གསར་རྩོམ་དང་། ཕྱི་དྲོ་འཆམ་འཆམ། ཡང་ན་རི་དྭགས་བརྔོན་པ་སོགས་གཟུགས་པོའི་
སྦྱོང་བརྡར་གྱི་རྒྱུན་བསྲིངས་སོ། །
དེ་བཞིན་མིང་གྲགས་ཅན་གྱི་རྩོམ་རིག་པ་དང་། ཆོས་དཔོན་མང་པོ་ཞིག་ཀྱང་གཟུགས་
པོའི་སྦྱོང་བརྡར་ལ་ཐུགས་ཤིན་ཏུ་མཉེས་པ་ཤ་སྟག་གོ ། འདི་པ་ཚོས་གཟུགས་གཞི་བདེ་ཐང་
གི་མཐུན་རྐྱེན་ལས་ཀླད་རྩོལ་བྱ་གཞག་གི་གྲུབ་འབྲས་བླ་ན་མེད་པ་བཏོད་དོ། །
དོན་དངོས་སྦྱོར་བས་ཤེས་བྱ་རྣལ་མ་རྙེད་ཐུབ།
ལུས་རྩོལ་ནི་གཟུགས་གཞི་བདེ་ཐང་གི་གོམ་སྟབས་དང་པོ་ཡིན་མོད། སློབ་མའི་རིག་
སྟོབས་འཕེལ་རྒྱས་ལ་སྣང་ཆུང་བྱེད་མི་ཉན། དེ་ཡང་ངལ་རྩོལ་གྱིས་ཐམས་ཅད་དབང་དུ་བསྡུ་
ཐུབ་པ་སྟེ། ཤེས་བྱ་རྟོགས་ཤིང་། གཟུགས་གཞི་བདེ་ཐང་དུ་འགྱུར་ཞེས་པ་ལྟར་ལུས་རྩོལ་དང་། ཀླད་
རྩོལ་གཞི་གཅིག་ཏུ་སྦྲེལ་བའི་སྐྱེས་བུར་ཆ་བཞག་ན། གང་དེར་ནམ་ཡང་ཤེས་བྱའི་ཕོ་བྲང་
གི་སྒོ་མོ་ཡངས་པོར་ཕྱེ་ཡོད། དེ་ལ་ཆ་ཐེར་ཐོན་ནས"དཀོན་མཆོག་གིས་འགྲོ་བ་མིའི་རིགས་
བསྐྲུན་ཅིང་། རྒྱུད་སྤེལ་གྱི་དབང་ཆ་ཡང་སྤྲད། ཁོ་ཚོ་གེགས་བར་ལས་སྐྱོབ་ཕྱིར་དཔུང་པ་སྦོམ་
པོ་བརྐྱངས་ནས་ཅི་བྱས་ལས་རྣམ་པར་རྒྱལ་རྒྱུའི་ལྷན་སྐྱེས་ཀྱི་ནུས་པ་བསྩལ"ཅེས་གསུངས་
པ་ལྟར་འགྲོ་བ་མིའི་རིགས་ཀྱི་མདུན་ལམ་ནི་ནམ་ཡང་འོད་ཀྱིས་མུན་པ་བསལ་བ་ལྟར་ལགས་
ན་གོ་སྐབས་ཀྱི་གླགས་དང་བསྟུན་མཁས་ཤིང་། སློབ་གཉེར་གྱི་གནས་སྐབས་སུ་འཕྲལ་གྱི་བདེ་
བར་མི་ཆགས་པར་དེ་ལས་རྣམ་པར་རྒྱལ་ཏེ་དོན་དངོས་སྦྱོར་བས་རྒྱུད་ལ་ཤེས་བྱ་ཕུན་སུམ་
ཚོགས་པ་གསོག་རྒྱུ་ཤིན་ཏུ་གལ་ཆེའོ། །
ངལ་རྩོལ་ལ་སྤྲོ་བས་འཇུག་དགོས།
འཇོ་ཤུ་ཡ་རེ་ནོའུ་ནི་རང་རྩོལ་ཅན་གྱི་མཚོན་བྱེད་དུ་ཟད། གང་དེའི་རྩོལ་བའི་སྟོབས་
ཀྱིས་བྱ་བ་གང་ཞིག་བསྒྲུབས་ཀྱང་གཡུར་ཟའི་འབྲས་བུ་མ་ཐོབ་པ་མེད། དེ་ལ་གང་ཉིད་
ཀྱིས"རྩོལ་བ་ཆེན་པོས་ངལ་རྩོལ་བྱེད་པ་ནི་ལེགས་འགྲུབ་ཀྱི་མྱུར་ལམ་དུ་ཟད། སྒྱུ་རྩལ་པར་
འཕྲད་ངེས་པའི་གེགས་བར་ནི་དོན་དམ་དུ་ངལ་རྩོལ་བྱ་རྒྱུའི་གོ་སྐབས་བོར་བས་སོ"ཞེས་
གསུངས། ཡང་ཐོལ་རིག་ལ་ཡིད་མི་རྟོན་པར་ངལ་རྩོལ་ལ་ཡིད་རྟོན་པ་སྟེ།"དཀོན་མཆོག་གིས་
ལྷན་སྐྱེས་ཤེས་རབ་ཀྱི་ཚབ་ཏུ་ངལ་རྩོལ་བྱ་རྒྱུའི་གོ་སྐབས་བསྩལ་པ་ལགས། ཐོལ་རིག་ནི་ངལ་
རྩོལ་གྱིས་བལྟམས་པས་སྒྱིད་ལུག་པར་ཅི་ཡང་ཐོབ་མི་ཐུབ"ཅེས་ཀྱང་གསུངས་སོ། །
འབུམ་རམས་པ་རོ་སེས་ཀྱང“བདག་ལ་རྒྱུས་མངའ་ཡོད་པའི་སྐྱེས་བུ་ཁ་ཅིག་ནམ་ཞིག་
རྩོམ་པ་པོར་འགྱུར་ཐུབ་པ་སྟེ། ཁོ་པ་ཚོ་ནི་རང་རྩོལ་དང་། སྡུག་རུས་ཀྱིས་ངལ་རྩོལ་བྱེད་མཁན་
ཤ་སྟག་ཡིན་པས་སོ། ། སྤྱིར་གྲགས་རྩོམ་མེད་པའི་རྩོམ་པ་པོ་ནི་ཟོག་རྫུ་དང་། ལུང་མ་བསྟན་
གྱི་མོ་པ་དང་འདྲ། གྲགས་རྩོམ་གང་ཞིག་ནི་ཡུན་རིང་གི་ངལ་རྩོལ་འབྲས་བུར་འཁུམས་པས་
བློ་མོས་དང་། རེ་སྙེག་ཡོད་པ་ཙམ་གྱིས་བྱོན་མི་ཐུབ་པར་གསར་རྩོམ་གྱི་བརྒྱུད་རིམ་དུ་ངལ་
རྩོལ་སྣ་མང་ལས་དགོས། ངལ་རྩོལ་གྱིས་འགྲོ་བ་མིའི་རིགས་ལ་འཕེལ་རྒྱས་ཀྱི་སྒོ་མོ་ཕྱེ་ཐུབ་
ཅིང་། ངལ་རྩོལ་གྱིས་དབུལ་ན་བྱ་གཞག་གང་ཞིག་ཀྱང་བསྒྲུབ་མི་ཐུབ། དེས་ན་ཡུན་རིང་གི་
ངལ་རྩོལ་ལ་སྤྲོ་བས་འཇུག་དགོས"ཞེས་གསུངས་སོ། །
སློབ་གཉེར་གྱི་རྩ་དོན་གཉིས།
སློབ་གཉེར་གྱི་གནས་སྐབས་སུ་དམིགས་ཡུལ་གསལ་བོ་དང་། བརྩོན་པ་ཆུ་བོའི་རྒྱུན་
ལྟར་བསྟེན་དགོས། འདི་ནི་སློབ་གཉེར་ལ་འཇུག་པའི་རྩ་དོན་གཉིས་སོ། །
ཧྥུ་རན་ཁེ་སེ་ཧེ་ནས་བདག་ཉིད་ཀྱི་རིག་སྟོབས་འཕེལ་རྒྱས་ཕྱིར་རྩ་དོན་གཏན་འབེབས་བྱས་
པ་སྟེ། རྟོགས་ཟིན་པའི་ཤེས་བྱ་བེད་སྤྱོད་བྱ་རྒྱུ་གཙིགས་སུ་བཟུང་བའོ། ། དེ་ལྟར་ན་ཤེས་བྱ་ཁོང་དུ་
ཆུད་པ་གནད་དུ་འཕིགས་པ་དང་། ཐོས་པ་རྒྱ་ཆེ་བར་འཕེལ་བར་འདོད། ཁོང་གིས་དཔེ་ཆ་གཟིགས་
རྒྱུ་ཚད་རན་པའི་གོམས་གཤིས་རྒྱུན་འཁྱོངས་གནང་བས་རང་འདོད་ཀྱིས་དཔེ་ཀློག་བྱ་བའི་སྐྱོན་
ཆ་དོར་ཐུབ་པ་བྱུང་། དཔེ་ཆ་བ་ཞིག་ལ་བསམ་ན། མཁས་པའི་རིན་ཐང་ནི་གང་དེས་ཤེས་བྱའི་རྣམ་
གྲངས་ཅི་ཙམ་རྟོགས་པས་མིན་པར་རྟོགས་ཟིན་པའི་ཤེས་བྱ་ཇི་ལྟར་བཀོལ་མིན་ལས་སོ། །
ཡང་སྐྱེས་བུ་ཞིག་གིས་དོ་སྣང་ཆེན་པོས་བྱ་བ་སྣ་གཅིག་ལས་པ་ནི་ཧ་རེ་ཧུར་རེས་བྱ་བ་
བརྒྱ་ཕྲག་ལས་པ་ལས་ཀྱང་ལྷག"ཅེས་པ་ལྟར་བྱ་བ་བསྒྲུབ་པར་རྩོལ་བའི་རང་བཞིན་མར་རྒུད་
ཀྱི་སྣང་ཚུལ་ཐོན་སྲིད་པས་ཧ་རེ་ཧུ་རེའི་གོམས་གཤིས་འཇགས་མི་རུང་། ངེས་པར་དུ་བྱ་བ་
སྒྲུབ་པའི་ཐབས་ལ་ཤིན་ཏུ་མཁས་ཤིང་། ཡུན་རིང་གི་རྩོལ་བའི་རང་བཞིན་དོར་བར་མི་བྱ།
མཁས་པའི་གོ་འཕང་འཐོབ་བྱེད་ཀྱི་གནད་ཀ་ནི་དཔེ་ཆ་ཅི་ཙམ་བཀླགས་མིན་དང་། ཤེས་
བྱ་ཅི་ཙམ་རྟོགས་མིན་ལ་རག་མ་ལས་པར་རྟོགས་ཟིན་པའི་ཤེས་བྱའི་བེད་སྤྱོད་རང་བཞིན་
རྟོགས་མིན་ལས་སོ། །དེས་ན་སློབ་གཉེར་གྱི་དམིགས་ཡུལ་གསལ་བོ་དང་། བརྩོན་པ་ཆུ་བོའི་
རྒྱུན་ལྟར་བསྟེན་ན་ཡུན་ཐུང་གི་མི་ཚེར་ནམ་ཞིག་མཁས་པའི་གོ་འཕང་འཐོབ་སྲིད།
སྤྱང་གྲུང་འཛོམས་ཤིང་སེམས་ཐག་ཆོད་པོ་དགོས།
བདག་ཉིད་སློབ་གསོ་དང་། ཚོང་དོན་བྱ་གཞག་གང་ཞིག་གཉེར་རུང་སྤྱང་གྲུང་འཛོམས་
ཤིང་། སེམས་ཐག་ཆོད་པོའི་ཁྱད་ཆོས་འཛོམས་དགོས། དེ་ནི་ཆུང་དུས་ནས་རང་རྟེན་གྱི་
བསམ་པ་དང་། རང་སྟོབས་ཀྱིས་བྱ་བར་འཇུག་པའི་གོམས་གཤིས་བཟང་པོའི་རྩ་བར་བརྟེན་
དགོས། ཐལ་དྲགས་པའི་བཀའ་བསྒོས་དང་། བཀག་རྒྱས་རང་ཚུགས་ཀྱི་རང་གཤིས་ལ་གནོད་
སྲིད། དེ་ནི་འཆིང་ཐག་ཅིག་དང་འདྲ་བར་རང་དབང་རྩད་ནས་བཅོམ་པའོ། ། དེ་བཞིན་རང་
རྟོན་གྱིས་དབུལ་བ་ནི་ཡར་ཐོན་གྱི་བཀག་རྡོ་ཡིན་ཞིང་། སྐྱེས་བུ་ཕལ་པའི་རིགས་ལ་བསམ་
ཡུལ་ལས་འདས་པའི་མཇུག་འབྲས་ངན་པ་ཐོན་སྲིད། ཡོངས་གྲགས་སུ་མར་རྒུད་ཐམས་ཅད་
ཀྱི་རྩ་བ་ནི་རང་རྟོན་དབུལ་བར་ཐུག་སྐད། འབུམ་རམས་པ་འཇོ་སོན་ནས་ཀྱང་གང་ཉིད་ལ་
ཐོབ་པའི་གྲུབ་འབྲས་ནི་བདག་ཉིད་ཀྱི་འཇོན་ནུས་ལ་ཡིད་རྟོན་བྱས་པས་བྱུང་བར་འདོད།
ཁེངས་སྐྱུང་སྒོ་ནས་ཕ་རོལ་པའི་འདོད་ཚུལ་ལ་གླེང་བརྗོད་བྱེད་པ་ལས་ཐལ་དྲགས་ཏེ་
རྩིས་མེད་དུ་དགག་མི་རུང་ཞིང་། ཕ་རོལ་པོར་མགོ་བསྐོར་གཏོང་བ་ནི་དོན་དམ་དུ་བདག་ཉིད་
ཀྱི་བསླུ་བྲིད་དུ་ཟད། དེའི་དབང་གིས། རང་རྟོན་གྱིས་དབུལ་བ་དང་། བདག་ཉིད་ཀྱི་འཇོན
ནུས་ལ་ཁས་མི་འཆེས་པའི་བྱ་བྱེད་དོར་དགོས། ལྡོག་ན་སྐྱེས་བུ་འདི་རིགས་ལ་ཡར་ཐོན་གྱི་
སྐལ་བ་མེད་ཅིང་། བྱ་བ་གང་ཞིག་བསྒྲུབ་ཀྱང་ངལ་བ་འབྲས་མེད་དུ་འགྱུར་བའོ། །
རྟོགས་ཟིན་པའི་ཤེས་བྱ་ཡང་དག་པར་བཀོལ་དགོས།
འཇོན་ནུས་ལྡན་པའི་སྐྱེས་བུར་རང་བརྩིའི་ཐོབ་ཐང་དབང་། སྤྱིར་འཇོན་ནུས་ཀྱི་ཆ་
ཤས་ཙམ་མིན་པར་ཆ་ཡོངས་སུ་རྫོགས་པར་མངའ་ན་ཐམས་ཅད་ཀྱི་བཀུར་གཟོའི་ཡུལ་དུ་
འགྱུར་ཐུབ། སྐྱེས་བུ་གང་ཞིག་ལ་ཡོན་ཏན་གྱི་ཆ་རྫོགས་རུང་། བདག་ཉིད་ཀྱི་རིན་ཐང་མངོན་
འགྱུར་མ་ཐུབ་ཚེ། གང་དེ་ནི་མེས་པོས་བསྩལ་བའི་རྒྱུ་ནོར་བདག་བཟུང་གིས་ནམ་ཞིག་འབྱོར་
པ་གུད་པའི་རྗེས་སུ་འགྲོའོ། །
རང་རྒྱུད་ལ་ཤེས་བྱ་ཕུན་སུམ་ཚོགས་ཀྱང་། ཤེས་རབ་དང་། སྙིང་རྗེ། གཞུང་དྲང་གི་མི་
ཆོས་ཀྱིས་དབུལ་ན་དགོས་པ་མི་ཆེ་བ་སྟེ། ཁ་དཔེར་ཡང"རྟོག་པ་ལྷ་དང་མཉམ་ཡང་། སྤྱོད་
པ་མི་དང་མཐུན་དགོས"ཞེས་གྲགས་པས་སོ། ། སྤྱིར་སྙིང་རྗེའི་རྒྱུད་ལ་ཤེས་རབ་ཀྱི་ས་བོན་
འཁྲུངས་པ་དང་། མ་རབས་ཀྱི་རྒྱུད་ལ་མ་རིག་པའི་ས་བོན་སྐྱེ་བས་རང་རྒྱུད་གཙང་མར་ཤེས་
རབ་ཀྱི་ས་བོན་བཏབ་སྟེ་ཤེས་བྱའི་མྱུ་གུ་འབུས་པར་འབད་དགོས། དེ་ལྟར་སྙིང་རྗེ་དང་། ལྷག་
བསམ་གྱི་ཀུན་སློང་བཟང་པོས་སྐུལ་ཏེ་རྟོགས་ཟིན་པའི་ཤེས་བྱ་ཡང་དག་པར་བཀོལ་རྒྱུ་ཉིང་
དགོས་སུ་མཐོང་། ལྡོག་ན་སྐྱེས་བུ་ཁ་ཅིག་ནི་སློབ་གླིང་ནས་མཐར་ཕྱིན་པའི་ཡོན་ཏན་གྱི་
བདག་པོ་ཡིན་རུང་། མི་ཆོས་ཀྱི་གཡའ་དང་བྲལ་བས་བཀུར་གཟོའི་ཡུལ་དུ་འགྱུར་རྒྱུ་ལྟ་ཅི།
ཕ་རོལ་པོར་ཕན་གདགས་པའི་བྱ་བ་སྣ་རེ་ཡང་བསྒྲུབ་མི་ཐུབ་བོ། ། ཡོངས་གྲགས་སུ"ཤེས་
བྱ་ནི་སྟོབས་ཤུགས"ཡིན་པར་བསྙད་མོད། ཚུལ་དེ་ནི་ཤེས་བྱར་དད་མོས་ཐལ་དྲགས་པའི་
ཚུལ་ལས་མ་འདས། དོན་དམ་དུ་རྟོགས་ཟིན་པའི་ཤེས་བྱ་བཀོལ་སྤྱོད་ཀྱིས་ཕ་རོལ་པོར་ཕན་
གདགས་པ་མི་ཆོས་ཀྱི་རྩ་བར་འཛིན་དགོས།
ལྟ་ཞིབ་ཀྱི་ཐབས་ལམ།
ད་ལྟའི་ཆར་རིག་གནས་སློབ་གསོའི་གལ་ཆེའི་རང་བཞིན་ལ་འུད་སྒྲོག་བྱེད་པའི་ཚོད་
ཅིག་སྣང་བ་སྟེ། བགྲང་གིས་མི་ལང་བའི་དཔེ་མཛོད་ཁང་དང་། ཞིབ་འཇུག་སོའོ། དངོས་མང་
བཤམས་སྟོན་ཁང་སོགས་ཡོད་པར་ངོམ་སོ་བྱེད་ཅིང་། དེ་དག་ཡོད་པ་ཙམ་གྱིས་འཕེལ་རྒྱས་
ཀྱི་ཚད་ཐིག་ཏུ་སོན་པར་ངོས་འཛིན་པའོ། ། བདག་ཉིད་སློབ་གསོར་ཁ་ནང་གཏད་ཀྱིས་ཞིབ་
འདང་བརྒྱབ་ཚེ། སློབ་གསོའི་སྒྲིག་ཆས་འཕེལ་རྒྱས་ཀྱི་མཐུན་རྐྱེན་དུ་ཟད་མོད། འགལ་རྐྱེན་
གྱི་ཆ་ཡང་ལྡན་པ་སྟེ། དཔེ་མཛོད་ཁང་ནི་དཔེ་ཀློག་གི་དགོས་མཁོ་སྐོང་ཕྱིར་ལས་སྐྱེས་བུ་གང་
ཞིག་གིས་རང་འགུལ་གྱིས་དཔེ་ཀློག་བྱས་པའི་ཚབ་བྱ་མི་ཐུབ། ཚུལ་དེ་ནི་འབྱོར་ལྡན་པར་རྒྱུ་
ནོར་ལྡན་ཡང་སྦྱིན་པར་མི་སྤྲོ་བ་ལྟར་རོ། ། སྤྱིར་དཔེ་མཛོད་ཁང་གི་ཕན་ཡོན་བསམ་གྱིས་
མི་ཁྱབ་མོད། རྩ་བ་ནི་ལྟ་ཞིབ་ཞིབ་ཕྲ་དང་། ཏན་ཏན་ཏིག་ཏིག བརྩོན་པ་རྒྱུན་བསྲིངས་ལས་
ཤེས་བྱ་འཕེལ་ཅིང་། རྣམ་དཔྱོད་བཀྲ་བར་འགྱུར་བ་དེའོ། ། དཔེ་ཀློག་ཙམ་གྱིས་ཤེས་བྱ་ཐོབ་
པ་བདེན་ཚིག་ཏུ་མ་མཐོང་བས་ལྟ་ཞིབ་ནན་མོ་བྱ་རྒྱུ་གལ་ཆེ། མ་གཞིར་དཔེ་ཀློག་ནི་གཞན་
དབང་སྒོས་ཕ་རོལ་པོའི་བསམ་བློར་དད་མོས་བྱ་ཚུལ་ཞིག་དང་། ལྟ་ཞིབ་ནི་རང་གི་མྱོང་བ་
དངོས་ལས་མངོན་སུམ་ཤེས་བྱ་འཐོབ་བྱེད་ཀྱི་ཉེར་ལེན་གྱི་རྒྱུའོ། །དེའི་དབང་གིས། ལྟ་ཞིབ་
ནན་མོ་བྱ་རྒྱུ་ནི་ཤེས་བྱ་འཐོབ་རྒྱུའི་མྱུར་ལམ་ལགས།
དཔེ་ཀློག་གི་ཁ་གྲངས་ཀྱིས་མཁས་མིང་འབྱེད་མི་ཐུབ་པ་སྟེ། དེ་ནི་འཚོ་བའི་སུན་སྣང་
སངས་རྒྱུའི་ཐབས་སུ་ཟད་པས་རིག་སྟོབས་འཕེལ་རྒྱས་དང་། རང་གཤིས་གསོ་སྐྱོང་ལ་རྔོ་མི་
ཐོགས། མཁས་པར་བརྟག་ཚུལ་དེ་ནི་ནོར་འཁྲུལ་གྱི་སྐུལ་སློང་དུ་ཟད། སྤྱིར་དེ་དག་ནི་དཔེ་
ཀློག་ལ་བརྟེན་ཏེ་དུས་ཚོད་ཆུད་འཛའ་མཁན་དང་། སྲོང་པོར་སྨྲས་ན་དེ་དག་གིས་བྱ་བ་ངན་
པ་བསྒྲུབ་རྒྱུའི་ཁོམ་པ་ཕྲོགས་པའི་ཕན་ཡོན་ཐོན་ཡོད། ཁ་ཅིག་གིས་དཔེ་ཀློག་ལས་ཐོབ་པའི་
མྱོང་བ་རྩ་ཆེ་བར་སྙམ་མོད། དོན་དམ་དུ་དོན་དངོས་སྦྱོར་བས་ཐོབ་པའི་མྱོང་བས་ཤེས་རབ་
འཕེལ་རྒྱུར་ཕན་ཡོན་དེ་བས་ཆེའོ། ། དེ་ལ་མཁས་པ་ཞིག་གིས"དོན་དངོས་སྦྱོར་བའི་མྱོང་
བས་ཐོབ་པའི་ཤེས་བྱ་ཁས་མ་འཆེས་ན། གང་དེ་ནི་མི་ཚེ་སྟོང་ཟད་དང་། ཇི་སྲིད་དུ་ཤེས་
བྱ་སྦྱངས་ན་དེ་སྲིད་དུ་ཅི་ཡང་མི་ཤེས་པའི་ཀླད་ལོག་པར་འགྱུར་བའི་རང་རྟགས་སོ"ཞེས་
གསུངས་སོ། །
དོན་དངོས་སྦྱོར་བས་ཤེས་རབ་འཕེལ།
དཔེ་ཆ་ལེགས་པོ་དང་། སྤྱོད་མཁོའི་རིན་ཐང་མངའ་བ་བཀླགས་ཚེ་ཤེས་རབ་འཕེལ་
ཐུབ། ཡིན་ཡང་དཔེ་ཀློག་ཙམ་གྱིས་མིན་པར་དོན་དངོས་ཀྱི་ཉམས་མྱོང་གལ་ཆེ། སྤྱིར་དབྱིན་
ཇིར་དཔེ་ཀློག་གི་མཐུན་རྐྱེན་དབེན་པའི་མེས་རབས་ཀྱི་སྐུ་དུས་སུ་སྤྱང་གྲུང་འཛོམས་ཤིང་།
གཞུང་དྲང་གི་རྒྱལ་འབངས་ཇི་སྙེད་བྱོན་པ་ལྟ་བུས་གསལ་ཁ་བསྒྲོན་ནུས།《མིག་ལྟོས་ཆེ་མོ》
ནི་དཔའ་བོ་བརྟུལ་ཕོད་ཅན་གྱི་མཛད་རྗེས་ཀྱིས་གྲུབ་པའི་དཔེ་ཆ་ཞིག་ལགས། དུས་སྐབས་
དེར་མེས་རབས་ནི་ཡིག་རྨོངས་ཅན་ཤ་སྟག་ཡིན་རུང་། ཡིག་ཐོག་ཏུ་འཁོད་པའི་རྩ་དོན་ཡིད་
ཀྱིས་དཔྱད་པ་དང་། སེམས་པས་མྱོང་བས་མཐར་ཕ་རོལ་པོ་ལས་རྣམ་པར་རྒྱལ་བའོ། ། དེའི་
དབང་གིས། དབྱིན་ཇིའི་རྒྱལ་འབངས་ཀྱི་མི་དབང་དང་། རང་དབང་གི་རྨང་གཞི་ཡིག་རྨོངས་
པ་འདི་པ་ཚོའི་མཛད་འཕྲིན་གྱིས་བཏིངས་པའོ། ། ཚུལ་དེ་ནི་ལྷག་བསམ་ཟོལ་མེད་ཀྱི་བྱ་
བྱེད་ཀྱི་མངོན་ཚུལ་དུ་ཟད།
སློབ་གསོའི་ཕན་ཡོན་ནི་དཔེ་ཀློག་གིས་ཕ་རོལ་པོའི་བསམ་བློར་དད་མོས་དང་། མཐར་
སྤྱི་ཚོགས་སུ་རྣམ་དཔྱོད་བཀྲ་བའི་ངལ་རྩོལ་པ་གསོ་སྐྱོང་བྱ་རྒྱུ་དེ་ཁོ་ན་ཡིན་པ་ཁས་འཆེས་
ཐབས་བྲལ། དེ་ཡང་སྤྱི་ཚོགས་ཐོག་རྣམ་དཔྱོད་བཀྲ་ཞིང༌། འཇོན་ནུས་ཁྱད་དུ་འཕགས་པའི་
ངལ་རྩོལ་པ་ཁ་ཅིག་ཡིག་རྨོངས་པ་ཡིན་པའི་ཕྱིར་རོ། ། དཔེར་ན། པུ་རིན་ནི་དང་། སེ་ཐེ་ཧྥན་
སེ་རྣམ་གཉིས་སྐུ་ཚེ་སྨད་དུ་གཞི་ནས་ཡི་གེར་སྦྱངས་པ་མཛད་པ་ཙམ་ཡིན་རུང་། བྱ་གཞག་
ལེགས་འགྲུབ་ཀྱི་གྲུབ་འབྲས་གཡུར་དུ་ཟ་བའི་རྣམ་ཐར་བསྐྱངས་པ་ལྟ་བུས་མཚོན། ཤེས་བྱའི་
ཕན་ཡོན་ནི་ཤེས་རབ་འཕེལ་ཕྱིར་དང་། མི་གཤིས་འཐུས་ཚང་། མི་ཚེའི་སྙིང་པོ་བརྩོན་ལེན་
གྱི་ཕྱིར་རོ། །
ཕལ་མོ་ཆེས་ཤེས་རབ་འཕེལ་རྒྱུ་གནད་དུ་བཟུང་སྟེ་ཀུན་སྤྱོད་གསོ་སྐྱོང་ལ་སྣང་ཆུང་
བྱེད་འགྲོ།དེ་ལྟར་ན་ཤེས་བྱ་ཇི་ཙམ་གྱིས་ཁོང་དུ་ཆུད་རུང་། སྤྱོད་པ་གཏད་སོ་མེད་པ་ཆགས་ཏེ་
མཐར་རང་གཞན་གཉིས་ཀ་འཕུང་བའི་གནས་སུ་ལྷུང་ངོ་། །དཔེ་ཀློག་དང་། སློབ་གཉེར་གྱིས་
ཤེས་རབ་འཕེལ་སྲིད་ཀྱང་། དོན་དངོས་སྦྱོར་བས་མི་ཆོས་ཀྱི་གནད་གཙིགས་སུ་འཛིན་དགོས།
རང་བཀུར་རང་གཅེས།
སྐྱེས་བུ་ཞིག་ལ་རང་བཀུར་གྱི་བསམ་པ་ཡོད་ཚེ། འཚོ་བར་རེ་བ་དང་ལྡན། རེ་བ་ནི་སྒུལ་
ཤུགས་ཡིན་ཞིང་། ལེགས་འགྲུབ་ཀྱི་སྙིང་པོར་ཡང་ངེས། ཟད་མཐའ་མེད་པའི་རེ་སྙེག་གིས་
བསམ་ཡུལ་ལས་འདས་པའི་ལེགས་འགྲུབ་ཀྱི་གཡུར་ཟའི་འབྲས་བུ་བཏོད་ཐུབ། དེ་ལ་བསམ་
བློ་བ་ཞིག་གིས"རང་བཀུར་གྱི་བསམ་པས་སྔ་ན་མེད་པའི་ཡར་རྒྱས་ཡོང་ཐུབ། འདི་ནི་བདག་
གི་མི་ཚེ་དོན་དང་ལྡན་པར་འགྱུར་རྒྱུའི་འོས་འགན་དུ་ཟད། སྤྱི་ཚོགས་ཀྱི་གྲུབ་ཆར་གྱུར་པའི་
བདག་གིས་འགན་འཁྲི་ཐེག་དགོས། སྤྱིར་ལུས་སེམས་ཀྱིས་མྱངས་པའི་དཀའ་སྡུག་བསལ་ན་
ངན་ཁག་ལས་གཡོལ་ཐུབ།བདག་གིས་ཅིས་ནས་ཀྱང་མི་གཤིས་འཐུས་ཚང་དང་། རང་བརྩིའི་
བསམ་པ་རང་གི་སྲོག་ལྟར་གཅེས་པར་བྱ་ཞིང་། ཕ་རོལ་པོར་ཡང་བརྩི་བཀུར་བྱའོ། ། དེས་ན་
བདག་ལའང་ཅིས་ནས་ཀྱང་བརྩི་བཀུར་བྱོས"ཞེས་གསུངས་པ་ལྟར་རོ། །
རང་གཅེས་ནི་རང་བརྩི་རང་མཐོང་གི་མཚོན་བྱེད་དང་། རང་བཀུར་ནི་སྐྱེས་བུ་ཞིག་གི་
སྒལ་ཚིགས་སྲོང་བྱེད་ཀྱི་རྐྱེན་དུ་མཐོང་། ཕེ་ཧྥ་གེར་རོ་སེའི《སེར་མདོག་གི་སྙན་ངག་ཕྱོགས་
བསྒྲིགས》ལས།"རང་བརྩིའི་བསམ་པ་ཁྱོངས་ཤིག"ཅེས་དང་། མིའུ་ཐོན་ནས"བདག་ཅག་གིས་
བདག་ཉིད་ལ་བརྩི་བཀུར་བྱོས། འདི་ནི་ཚུལ་ལྡན་གྱི་མི་ཆོས་ཤིག་ཡིན་མོད། ཕལ་མོ་ཆེས་
ཕྱོགས་ལྷུང་གི་བྱ་བྱེད་དུ་མཐོང་བས་དོན་དམ་པའི་རང་བཀུར་ནི་ཉེན་ཁ་ཆེ་བའི་སྙིང་སྟོབས་
ཀྱི་མངོན་ཚུལ་དུ་ཟད"ཅེས་གསུངས་སོ། །
རྨོངས་པ་གཉོམ་ཆུང་ནི་བདག་ཉིད་བདག་གི་འཆིང་ཐག་ཏུ་གྱུར་པས་ཕ་རོལ་པོའི་
མཐོང་ཆུང་གི་ཡུལ་དུ་གྱུར་ན། བསམ་པའི་ཀུན་སློང་དང་འཚམ་པའི་བྱ་བྱེད་སྤེལ་རྒྱུ་གལ་ཆེ།
གལ་ཏེ་བདག་ཉིད་བདག་གི་དམའ་འབེབས་ཀྱི་ཡུལ་དུ་གྱུར་ཚེ། སྐྱེས་བུ་གང་དེས་མིག་རྒྱང་
རིང་བའི་བྱ་གཞག་བསྒྲུབ་མི་ཐུབ། སྤྱིར་རང་བཀུར་མེད་པའི་བསམ་པ་ནི་ཁེངས་སྐྱུང་ཟོལ་
གྱིས་དོན་དངོས་ལས་གཡོལ་བའི་སེམས་པའི་བདེ་བ་འཚོལ་སྟངས་སུ་ཟད་པས་རང་བཀུར་
རང་གཅེས་ཀྱི་བསམ་པས་བདག་ཉིད་ངོ་མ་དེ་འཚོལ་བར་འབད་ཅིག་གུ།
བདག་ཉིད་སློབ་གསོའི་སྐྱོ་ངལ།
གལ་ཏེ་བདག་ཉིད་སློབ་གསོ་དེ་ཡར་རྒྱས་ཁོ་ན་ཞིག་ཏུ་ངོས་བཟུང་ཚེ། དེ་ནི་བདག་
ཉིད་སློབ་གསོའི་མར་གུད་ཀྱི་རྣམ་པར་ཟད། སློབ་གསོ་ནི་དུས་ཚོད་དང་། ངལ་རྩོལ་གྱི་འབྲས་
བུ་ཡིན་པ་བསྙོན་དུ་མེད། བདག་ཉིད་སློབ་གསོས་རྒྱུ་ནོར་གྱི་སྲེད་པའི་རང་བཞིན་བཅོམ་སྟེ་
འཇིག་རྟེན་གསར་པར་བལྟ་རྒྱུའི་མིག་ཟུང་བསྩལ་ཅིང་། རང་ཁེ་མནོག་ཆུང་དོར་ཏེ་གཞན་
ཕན་ཕྱིར་བསྔོ་བའི་བསམ་པ་རྒྱ་ཆེ་བ་རྙེད་ཐུབ། དེའི་དབང་གིས། སྐྱེས་བུའི་སྙན་གྲགས་
འཕེལ་རུང་། བདོག་པ་གྱ་ནོམ་པའི་ནོར་བདག་ཏུ་འགྱུར་མི་ཐུབ།
དུས་རབས་གང་ཞིག་གི་སྐྱེས་བུ་བློ་གྲོས་ཅན་གང་ཞིག་ཀྱང་ངལ་རྩོལ་དང་ཁ་བྲལ་
ཐབས་མེད་པ་སྟེ། འགྲོ་བ་མིའི་རིགས་ཀྱི་སྤྱི་ཚོགས་ལ་ཤེས་བྱའི་རྣམ་གྲངས་ཀྱི་དཔལ་ཡོན་ཇི་
ལྟར་མངའ་ཡང་། ནམ་ཡང་ཉིན་རེའི་ངལ་རྩོལ་ལས་གཡོལ་ཐབས་མེད་པ་ལྟར་རོ། ། བདག་
ཉིད་སློབ་གསོས་རྒྱུ་ནོར་ལོངས་སྤྱོད་ཀྱི་དཔལ་དང་ལྡན་པར་མི་འགྱུར་ཡང་། བསམ་པ་རྒྱ་
ཆེ་བར་འགྱུར་ཐུབ། དེ་ཡང་འབྱོར་ལྡན་པ་ཞིག་གིས་བསམ་བློ་སྨྲ་བ་ཞིག་ལ“གང་ཉིད་ཀྱིས་
མཚན་ཉིད་རིག་པའི་བྱ་གཞག་གཉེར་ཏེ་ལོངས་སྤྱོད་ཇི་ཙམ་འཕེལ་ལམ"ཞེས་དྲིས་པར།
གང་དེས"བདག་ལ་འཇིག་རྟེན་ཧྲིལ་པོ་དབང"ཞེས་གསུངས་པ་ལྟར་རོ། །
སྐྱེས་བུ་ཁ་ཅིག་གེགས་བར་དང་ཕྲད་ཚེ། གཉོམ་ཆུང་བར་གྱུར་ཏེ་བདག་ཉིད་སློབ་
གསོར་ཡིད་མི་རྟོན་པའོ། །ཚུལ་དེ་ནི་ཡུན་ཐུང་འབད་པས་འབྲས་བུ་ལེན་པའི་རྨོངས་བློ་སྟེ།
བདག་ཉིད་སློབ་གསོ་དེ་བྱ་བ་ཕྲན་ཚེགས་ཀྱི་ངོ་བོའམ་སློབ་གསོའི་བྱེ་བྲག་ཏུ་ངོས་བཟུང་བས་
སོ། ། ངེས་པར་དུ་ཡུན་རིང་གི་རྩོལ་བ་དང་། མིག་རྒྱང་རིང་བའི་མི་ཚེའི་རིན་ཐང་ལྟ་བས་
གེགས་བར་ལས་རྣམ་པར་རྒྱལ་ཞིང་། ཁེ་ཕན་བློས་གཏོང་གི་སྙིང་སྟོབས་ཉམས་པ་མེད་པ་རྒྱུད་
ལ་ལྡན་དགོས།
པ་ཁོན་ནས"ཤེས་བྱ་ནི་བཟའ་ཚྭ་དང་འདྲ་བས་འཚོ་བར་རོ་བཅུད་སྟེར་ཐུབ"ཅེས་
གསུངས་པ་ལྟར་བདག་ཉིད་སློབ་གསོར་བརྟེན་ཏེ་འཇིག་རྟེན་གྱི་ཤེས་བྱའི་རྣམ་གྲངས་བསླབ་
རྒྱུའི་ལམ་དུ་འཇུག་དགོས་ཤིང་། འཇིག་རྟེན་གྱི་ཁེ་གྲགས་བོར་རྒྱུའི་སྙིང་སྟོབས་ཀྱིས་བདག་
ཉིད་སློབ་གསོའི་སྐྱོ་ངལ་ལས་མི་ཚེའི་རིན་ཐང་མངོན་འགྱུར་བྱ་དགོས།
ཤེས་རབ་ཡོད་པ་ཙམ་གྱིས་མི་འགྲིག
པེན་ཆི་མིན་ཁར་སེ་ཐེ་ནི་ཧྥ་རན་སིའི་སྐྱེས་བུ་ཤེས་རབ་ཅན་གྱི་གྲས་ཡིན་པ་བསྙོན་དུ་
མེད། གང་དེའི་ཤེས་རབ་ཀྱི་རྩལ་ལ་གཞིགས་ན་བྱ་བ་གང་ཞིག་རང་རྩོལ་སྟོབས་ཀྱིས་བསྒྲུབ་
ན་གྲུབ་འབྲས་མི་ཐོབ་པ་མི་སྲིད། སྤྱིར་དགུང་ལོ་ཉི་ཤུར་སོན་དུས་བྱ་བ་གང་ཞིག་ཀྱང་བསྒྲུབ་
འདོད་ཀྱི་མོས་པ་མེད་པར་ཉིན་གང་སོས་དལ་བག་ཕེབས་ཀྱིས་འཚོ་བར་རེ་སྙེག་གིས་དབེན།
སྐུ་ཚེ་སྨད་དུ་བྱ་གཞག་རླབས་ཆེན་འགའ་བསྒྲུབས་མོད། རང་ལག་འགུལ་ཏེ་ལས་པ་གཅིག་
ཀྱང་མེད། ཕལ་མོ་ཆེས་གང་ཉིད་ལ་ཟོག་རོ་ཞེས་འཕྱ་ཞིང་དགོད། ཁོང་གིས་ཤེས་རབ་ཀྱི་རྩལ་
ལ་བརྟེན་ཏེ་སྒྱུ་རྩལ་གྱི་མཚོན་ཐབས་ལེགས་ཤིང་། ནང་དོན་གྱི་གཞི་རྒྱ་ཆེ་བའི་གྲགས་རྩོམ
《ཨི་ཏོག་ཧྥུ》བརྩམས། ཡིན་ཡང་མཚན་ཉིད་རིག་པའི་བསམ་བློ་ལྐོག་གྱུར་མངོན་སུམ་རིག་
པའི་རྩལ་དབེན་པས་བྲིན་ཁ་མ་རྒྱུག་ཅིང་། ཀློག་པ་པོའི་དགའ་བསུ་ཡང་མ་ཐོབ། དེའི་དབང་
གིས། སྐུ་ཚེ་གང་པོར་དཔའ་སྤོབས་སྔར་ནས་ཉམས་པའི་རྣམ་ཐར་བསྐྱངས།
མི་ཚེ་ནི་གཙང་ཆུའི་བཞུར་རྒྱུན་དང་མཚུངས། ཆུ་བོ་ཁམ་གང་འཐུང་བས་གཙང་པོའི་
བྲོ་བ་མྱངས་མི་ཐུབ་ན། ཡུན་རིང་གི་རང་རྩོལ་ལ་བརྟེན་ཏེ་མཐར་ཆུ་བོའི་བྲོ་བ་ཆ་རྫོགས་པར་
མྱོང་རྒྱུ་གལ་ཆེའོ། །
སློབ་གཉེར་ལ་བརྟེན་ན་ཤེས་རབ་འཕེལ་སྲིད།
རོ་པེར་ཐ་ནིག་ཁེའུ་ཡིས《ཁ་ལེ་རེ་ཏའི་བྱུང་བ》 གཟིགས་རྗེས་གྲོགས་པོར་བསྩལ་བའི་
སྤྲིངས་ཡིག་ཏུ་་བྱ་བ་ཕྲན་ཚེགས་ཕྱིར་འཇོན་ནུས་དུ་མ་ཆུད་འཛའ་བར་གྱུར་ན། གང་དེའི་
སྙིང་སྟོབས་ནི་ཆེས་ཆུང་བའོ"ཞེས་བསྟན། སྤྱིར་གང་ཉིད་སྐུ་ན་ཕྲ་དུས་འཇིག་རྟེན་ཕྱི་མར་
གཤེགས་རུང་། སྐུ་འཚོ་གཞེས་དུས་དཔའ་སྤོབས་དང་། གཞུང་དྲང་། གེགས་བར་གང་ཞིག་
ལས་རྣམ་པར་རྒྱལ་བའི་སྐྱེས་བུ་ཞིག་གོ །
ཚོང་གཉེར་གནང་རིང་བུན་ཆད་ཀྱིས་གཙེས་པར་ཐུགས་མི་སྤྲོ་བར་ལམ་སེང་བུན་
འཇལ་དང་། འཚོ་ཚིས་ཀྱི་དཀའ་ངལ་སེལ་ཐབས་གནང། དེ་ལྟའི་འཚོ་བའི་བརྡབ་གསིག་
དང་། གེགས་བར་མང་པོའི་སྔུན་ན་དཔའ་སྤོབས་ཆེན་པོས་འཚོ་བའི་དཀའ་སྡུག་མྱངས་པས་
ཤེས་བྱ་མང་པོ་ཁོང་དུ་ཆུད་པར་གྱུར་ཏོ། །
ཡུམ་ལ་སྤྲིངས་པའི་འཕྲིན་ཡིག་ཅིག་ཏུའང"སྐུ་དྲིན་ཅན་གྱི་ཨ་མ་ལགས། ཐུགས་ཁྲལ་
མ་གནོངས་ཤིག བདག་ཉིན་རེ་བཞིན་འཚར་ལོངས་བྱེད་བཞིན་པས་འཚོ་བའི་རེ་སྙེག་གིས་
བལྟམས། ད་ལྟའི་ཁོམ་པ་ཡོད་ཚད་དཔེ་ཀློག་བྱ།འབྱུང་འགྱུར་ནོར་གྱི་ལོངས་སྤྱོད་ཇི་ལྟར་ལྡན་
མིན་མི་རྟོགས་མོད། ཐོབ་པའི་ཤེས་བྱ་ནི་ལོངས་སྤྱོད་ཅི་ལས་ཀྱང་ལྷག ཡིད་ཆེས་མཛོད་ཅིག
དཀའ་སྡུག་དང་། དབུལ་ཕོངས་ཀྱི་འཚོ་བའི་གེགས་བར་གྱིས་བདག་གི་གཉའ་ནམ་ཡང་
མནོན་མི་ཐུབ་ཅིང་། བདག་གི་རང་བཀུར་གྱི་བསམ་པ་དང་། དད་པའི་དཔའ་སྤོབས་ཀྱང་ནམ་
ཡང་ཉམས་མི་ཐུབ། གྲུབ་འབྲས་རླབས་ཆེན་བཏོད་པར་གེགས་བར་ལས་རྣམ་པར་རྒྱལ་དགོས་
ན། བདག་ལ་ལེགས་འགྲུབ་ཀྱི་མཐུན་རྐྱེན་ཡོངས་སུ་ཆ་རྫོགས་སོ"ཞེས་པའོ། །
མངར་མོ་ནི་སྐྱུར་མོའི་རྗེས་ནས་མྱངས་ཐུབ།
གནས་བབ་ངན་པའི་འཚོ་ཐབས་ཁྲོད་སྐྱེས་བུའི་འཇོན་ནུས་མངོན་ཐུབ། གལ་ཏེ་རང་
རྒྱུད་ལ་ཡོན་ཏན་གྱི་ཆ་རྫོགས་ཚེ། གནས་བབ་ངན་པ་ནི་སྒུལ་ཤུགས་ཤིག་དང་འདྲ་བར་བྲོ་
བ་སྐྱུར་མོ་མྱངས་རྗེས་མངར་མོའི་རོ་བཅུད་དང་འཕྲད་རྒྱུར་གདོན་མི་ཟའོ། ། འཇིག་རྟེན་ཁ་
དཔེར་ཡང་་སྐྱུར་མོ་ཞིག་དང་མ་ཕྲད་ན། མངར་མོ་ཐམས་ཅད་ཅང་ཅང་རེད"ཅེས་གྲགས་པ་
ལྟར་དབུལ་ཞིང་ཕོངས་པ་དང་། ནད་གདོན་གྱིས་གཙེས་པའི་དཀའ་སྡུག་ནི་བྲོ་བ་སྐྱུར་མོ་ལས་
མ་འདས། དེ་ལས་རྣམ་པར་རྒྱལ་ཏེ་འབྱོར་ལྡན་པ་དང་། བདེ་ཐང་གི་བདེ་བར་ལོངས་སུ་སྤྱོད་
པ་ནི་བྲོ་བ་མངར་མོ་མྱངས་པ་ལྟ་བུའོ། །དེས་ན་གནས་བབ་ངན་པ་གང་ཞིག་ནི་གྲུབ་འབྲས་
ཐོབ་བྱེད་ཀྱི་སྒུལ་ཤུགས་སམ་རྐྱེན་དུ་འདོད། གསལ་འདེབས་ཀྱི་ཚུལ་དུ་བྲོ་བ་སྐྱུར་མོའི་
གེགས་བར་ལས་རྣམ་པར་རྒྱལ་ཏེ་བྲོ་བ་མངར་མོའི་གྲུབ་འབྲས་ལོངས་སུ་སྤྱོད་དགོས་པ་ལས།
གནས་བབ་ངན་པའི་གེགས་བར་སྔུན་ན་གཉའ་ཞུམ་པ་ནི་འཕྲལ་གྱི་བདེ་བར་ཆགས་པའི་
སྐྱེས་བུ་ཕལ་པའི་བྱ་བྱེད་ཀྱི་ཚུལ་ལོ། །
དབུལ་ཕོངས་ལས་རྣམ་པར་རྒྱལ་བ།
བདག་ཉིད་སློབ་གསོ་རུས་རྐང་དུ་སིམ་པའི་སྐྱེས་བུ་གང་ཞིག་ཇི་ལྟར་དབུལ་རུང་། གེགས་
བར་གྱི་རྐྱེན་དུ་འགྱུར་མི་བཏུབ། སྐད་བརྡ་རིག་པ་སྨྲ་བ་ཨ་ལེགས་སན་ཐར་མོར་ལེ་འབྲོག་པ་
དབུལ་པོའི་ཁྱིམ་དུ་འཁྲུངས། སྐུ་ན་ཕྲ་དུས་སྨྱུག་མའི་སྨྱུ་གུས་ལུག་ལྤགས་སྟེང་ཡི་གེ་འབྲི་བར་
སྤྲོ། ཁྱིམ་དུ་ཡོད་པའི་དཔེ་ཆ་གཅིག་པུ་དེ་ཡང་འཚོ་བར་གྲོན་ཆུང་སྒོས་བླུས། སྤྱིར་ཁྱིམ་མིའི་
མིག་ལམ་དུ་ཆེས་རྩ་ཆེར་བཟུང་བ་སྟེ། རེས་གཟའ་ཉི་མར་ཀློག་འདོན་བྱ་བ་ལས་རྒྱུན་དུ་བང་
ཁྲིའི་ནང་ཉར་ཚགས་བྱའོ། ། སློབ་དཔོན་ཆེ་མོ་མོ་རེ་ཡང་ཁྱིམ་གྱི་འཁོས་ཀ་ཞན་དྲགས་ཏེ་
ནེའུ་ཐིན་གྱི《ངེས་སྲོལ》ཞེས་པའི་དཔེ་ཆ་བླུ་མ་ཐུབ་པར་སློབ་གྲོགས་ས་ནས་གཡར་ཏེ་ཕྱག་
བྲིས་བསྟར་མས་བཤུ་འབྲི་མཛད་མྱོང་། དེ་ལྟ་བུའི་སློབ་མ་དབུལ་པོ་མང་པོས་ཁོམ་པ་ཡོད་
ཚད་ངལ་རྩོལ་གྱིས་འཚོ་ཚིས་ཕྱིད་ཐབས་དང་། ཞར་དུ་དཔེ་ཀློག་གིས་ཤེས་བྱའི་རྣམ་གྲངས་
ཁོང་དུ་ཆུད་པར་བྱས། མཐར་གཤོག་ཐོགས་ཀྱི་བྱིའུ་ཆུང་ནམ་འཕང་གཅོད་པའི་སྐལ་བ་རྙེད་
དོ། །
ཝེ་ལེམ་ཆིམ་པེར་སེའི་སྐྱེ་ཁུངས་དམན་ཞིང་། འབྱོར་པས་དབུལ་རུང་། འཚོ་ཚིས་ཀྱི་
གེགས་བར་ལ་ཡི་མུག་མེད་པར་དེ་ལས་རྣམ་པར་རྒྱལ། དེ་ལ་གང་ཉིད་ནས"བདག་ནི་རིག་
པའི་སྟོབས་ཀྱིས་ཤེས་བྱ་སྦྱངས་པ་པོ་ཞིག་གོ ། ཁོང་དབུལ་དྲགས་པས་འཚོ་ཚིས་ཕྱིར་ཉིན་
མོ་བྱ་བ་ལས་པ་དང་། དགོང་མོའི་ཁོམ་པ་སྤྱད་དེ་དཔེ་ཀློག་བྱ། མཚམས་རེར་ཉལ་རྒྱུའི་ཁོམ་
པར་ཡང་དཔེ་ཀློག་བྱ། དེ་ལྟར་དངོས་ལུགས་རིག་པ་དང་། ཚན་རིག་ཚོད་ལྟའི་རིག་གཞུང་གི་
དཔེ་ཆ་མང་པོ་བཀླགས། ད་དུང་ཧྥ་རན་སིའི་སྐད་ཡིག་ཀྱང་སྦྱངས། ད་ནི་འདས་ཟིན་པའི་མི་
ཚེར་ཕྱིར་ལྟ་བྱ་དུས་འདོད་བློ་ཚིམས་ཀྱི་འདུག ལན་རེར་འདས་ཟིན་པའི་མྱོང་བརྒྱུད་དེ་སླར་
ཐེངས་ཤིག་བྱུང་ན་སྙམ། དབུལ་དྲགས་ཏེ་ཁུག་མར་དངུལ་སྐར་མ་གཅིག་ཀྱང་མེད་པའི་སློབ་
གཉེར་གྱི་གནས་སྐབས་སུ་དཀའ་སྡུག་མྱངས་རུང་། ད་ལྟ་གཞལ་ཡས་ཁང་ལྟ་བུའི་གཟིམ་ཤག་
ཏུ་ཅི་བདེར་རོལ་བ་ལས་ཀྱང་ལྷག"ཅེས་གསུངས།
ཝེ་ལེམ་གོའུ་པེར་ཐེས་ཀྱང་ཧྥ་རན་སིའི་སྐད་ཡིག་སྦྱངས་པའི་བྱུང་བ་ངོ་མཚར་ཅན་
ལས་མ་འདས་པ་སྟེ། གང་ཉིད་ཀྱིས་གསུངས་པར"བདག་གིས་ཧྥ་རན་སིའི་སྐད་ཡིག་སྦྱངས་
དུས་དམག་མི་ཞིག་ཡིན། དམག་མིའི་མལ་ཁྲི་ནི་སློབ་གཉེར་གྱི་གནས་དང་། དམག་གི་རྡོག་
ཁྲེས་ནི་དཔེ་ཁུག་གོ ། ཚུལ་དེ་ནི་བདག་གི་སློབ་གཉེར་གྱི་མཐུན་རྐྱེན་ལགས། མཚན་མོ་བཞུ་
མར་བསྒྲོན་རྒྱུ་མེད་ཅིང་། གོན་པ་ངོ་དྲག་པའང་གྱོན་རྒྱུ་མེད་ཀྱང་དགུན་གྱི་མཚན་མོར་དཔེ་
ཀློག་ལ་སྤྲོ་བས་ཞུགས་མྱོང་། ཕ་མ་དང་། གྲོགས་པོ། གཉེན་ཉེ་དུས་ཡར་སྐུལ་བྱས་པ་ཡང་མེད།
གང་ལྟར་ཡང་དབུལ་དྲགས་པས་སློབ་གཉེར་གྱི་གེགས་བར་ལ་མང་དུ་ཕྲད་རུང་། དེར་གདོང་
གཏོད་ཕོད་པའི་སྙིང་སྟོབས་ཀྱིས་ད་ལྟའི་འབྲས་བུར་ལོངས་སུ་སྤྱོད་སྐལ་རྙེད། སློབ་གཉེར་བ་
གང་ཞིག་གིས་ཀྱང་དེ་ལྟར་བྱོས"ཞེས་གསུངས་སོ། །
སློབ་གཉེར་ལ་མཐའ་མེད།
ས་རྨེའུ་ལ་མུ་ལི་ནི་དཀའ་ངལ་ལ་ཇི་མི་སྙམ་པའི་སོ་ནམ་པ་ཞིག་གོ ། ཡབ་ནི་གསེར་ཆས་
ཚོང་དཔོན་ཞིག་དང་། ཧྥ་རན་སི་ནས་དབྱིན་ཇིར་གནས་སྤོས་པའི་བྱེས་པ་ཞིག་ཀྱང་ངོ་། །སྐུ་ན་
ཕྲ་དུས་སློབ་གསོའི་སྐལ་བ་མ་ཐོབ་རུང་། བརྩོན་པ་ཆུ་བོའི་རྒྱུན་ལྟར་ལྷོད་མ་མྱོང་བ་སྟེ། གང་
ཉིད་ཀྱི་རང་རྣམ་དུ"ལོ་ན་དྲུག་བདུན་ལ་སོན་དུས་བདག་ལ་ལ་ཏིང་སྐད་ཡིག་སྦྱང་འདོད་
སྐྱེས། སྐབས་དེར་ལ་ཏིང་གི་རྒྱུན་སྤྱོད་སྐད་ཆ་གོ་བརྡ་འཕྲོད་ཐབས་ཀྱི་གནས་སུ་ལུས། མི་ལོ་
གསུམ་བཞིའི་རྩོལ་བས་གྲགས་རྩོམ་ཕུད་པའི་དཔེ་ཆ་ཀློག་ཐུབ་པའི་ཚད་དུ་སོན། སྤྱིར་ལ་ཏིང་
སྐད་ཡིག་གི་ལྷུག་རྩོམ་རྩེ་གྲས་ཡོད་ཚད་མ་བལྟས་པ་གཅིག་ཀྱང་མེད། ཁ་ཅིག་ཐེངས་གསུམ་
བཞིར་ཡང་བལྟས་མྱོང་། དེ་བཞིན《ཧོ་མེར་གྱི་ལོ་རྒྱུས་སྙན་ཚིག》ཀྱང་ཡིག་སྒྱུར་བྱས་ཤིང་།
དུས་སྐབས་དེའི་རྩོམ་པ་པོ་གྲགས་ཅན་གྱི་གྲགས་རྩོམ་ཡང་བསྐོར་བསྐྱར་བསྐོར་གྱིས་བལྟས་
མྱོང"ཞེས་འཁོད་དོ། ། ད་དུང་ས་རྒྱུས་རིག་པ་དང་། རང་བྱུང་ལོ་རྒྱུས་རིག་པ། རང་བྱུང་ཚན་
རིག་རིག་པའང་རང་སྟོབས་ཀྱིས་དཔྱིས་ཕྱིན་པར་སྦྱངས་པས་མཁྱེན་པའི་ཁོ་ལག་རྫོགས་
པའི་མཁས་པའི་གོ་མིང་རྙེད། དགུང་ལོ་བཅུ་དྲུག་ལ་སོན་དུས་ཁྲིམས་འཛིན་པའི་དྲུང་ཡིག་
གནང་། དེ་ལྟར་རང་རྩོལ་དང་། ཁེངས་སྐྱུང་གི་སྤྱོད་པས་གང་ཉིད་ལ་ཐོབ་པའི་ཤེས་བྱ་ནི་རྒྱ་
མཚོའི་ཀློང་གི་ཆུ་ཐིགས་ལྟ་བུར་གཟིགས་ཏེ་ཆོག་ཤེས་མེད་པར་ཤེས་བྱའི་རྒྱ་མཚོའི་འཇིངས་
སུ་མུ་མཐུད་བརྩོན་འགྲུས་རྐྱལ་གྱིས་གཅོད་པར་བྱས་སོ། །
དབྱིན་ཇིའི་ལོ་རྒྱུས་སུ་དེ་ལྟའི་སྐྱེས་བུ་རང་རྩོལ་ཅན་བྱོན་པ་ཆེས་མང་། འདི་པ་ཚོའི་
སྐུ་ཚེ་གང་པོ་ལས་ཤེས་བྱ་ནི་མཐའ་མེད་ཅིང་། ཇི་སྲིད་དུ་ཁོང་དུ་ཆུད་པ་མང་ན། དེ་སྲིད་དུ་
སྦྱངས་རྒྱུའི་གནས་ཤིན་ཏུ་མང་བའི་གནས་ལུགས་དེ་རྟོགས་ཐུབ།
རང་སྟོབས་ལ་བརྟེན་ནས་མཁས་པར་གྱུར་པ།
ཁེམ་པིར་རྗེ་སློབ་གླིང་གི་ཧི་པུར་སྐད་ཡིག་གི་འབུམ་རམས་པ་ལེ་ནི་རང་སྟོབས་ཀྱིས་
མཁས་པར་གྱུར་པ་ཞིག་དང་། རྩོམ་རིག་བྱ་གཞག་ནས་གཡུར་དུ་ཟ་བའི་གྲུབ་འབྲས་བཞེས་
པའི་སྐྱེས་བུ་ཞིག་གོ ། སྐུ་ན་ཕྲ་དུས་ཕན་བདེའི་སློབ་གྲྭར་སློབ་གཉེར་གནང་། སྦྱངས་འབྲས་
ཞན་པས་དགེ་སློབ་ཡོངས་ཀྱིས་དབང་རྟུལ་ཅན་ཞེས་འཕྱ་སྨོད་ཀྱི་ཡུལ་དུ་འཛིན། དུས་ཕྱིས་མི་
ལོ་ཁ་ཤས་ཡུན་དུ་ཤིང་བཟོ་བ་ཞིག་གི་དགེ་ཕྲུག་གནང་། ཁོམ་པ་ཡོད་ཚད་དུ་ལ་ཏིང་སྐད་ཡིག་
གི་དཔེ་ཆར་གཟིགས། སྤྱིར་ལ་ཏིང་སྐད་ཡིག་ཅུང་ཙམ་མཁྱེན་པའི་མོས་པས་རང་སྟོབས་ཀྱི་
རང་རྩོལ་དཔྱིས་ཕྱིན་པས་སྦྱངས་མཐར་མ་ལུས་པ་ཐུགས་སུ་ཆུད་པར་གྱུར།
ཉིན་ཞིག་མཆོད་ཁང་དུ་བྱ་བ་ལས་དུས་གྷི་རི་སིའི་སྐད་ཡིག་ལམ་ནས་བྲིས་པའི《དམ་
པའི་གསུང་རབ་གསར་མ》མཇལ་པས་སྐད་ཡིག་དེ་ཤེས་འདོད་ཀྱི་མོས་པ་དབང་མེད་དུ་
འཁྲུངས། དེ་ལྟར་ལ་ཏིང་སྐད་ཡིག་གི་དཔེ་ཆ་ཕལ་པ་འགའ་གྷི་རི་སིའི་བརྡ་སྤྲོད་རིག་པའི་
ཚིག་མཛོད་ཅིག་ལ་བརྗེས། སྔར་ལྟར་སྤྲོ་སྣང་སྒོས་རང་སྟོབས་ཀྱིས་སྦྱངས་པས་མ་ལུས་པ་
ཐུགས་སུ་ཆུད། ཡང་གྷི་རི་སིའི་སྐད་ཡིག་གི་དཔེ་ཆ་བཙོང་སྟེ་ཧི་པུར་སྐད་ཡིག་གི་དཔེ་ཆ་བླུས།
སློབ་དཔོན་གྱི་ཁྲིད་སྟོན་མེད་པར་རང་སྟོབས་ཀྱིས་སྦྱངས་པས་དེའང་ཐོགས་མེད་དུ་མཁྱེན་ཏེ་
སྐད་བརྡ་རིག་པའི་དབང་པོར་གྱུར་ཏོ། ། གང་དེས་སྐད་ཡིག་སྦྱངས་པ་ནི་སྙན་གྲགས་དང་།
ལོངས་སྤྱོད་ཀྱི་ཕྱིར་མིན་པར་རང་གི་མོས་པས་རང་སྟོབས་ཀྱིས་སྦྱངས་པ་ཁོ་ནའོ། །དུས་ཕྱིས་
སྐར་རྩིས་སོགས་ཤེས་བྱའི་རྣམ་གྲངས་མང་པོ་ཡང་ཐུགས་སུ་ཆུད།
དགུང་ལོ་ཉི་ཤུ་རྩ་བརྒྱད་སྟེང་གཉེན་བསྒྲིགས་གནང་། ཁོང་ནི་གཞུང་དྲང་དང་། སེམས་
རྩ་འཁོལ་པོ། སྙིང་རྗེའི་བདག་ཉིད་ཅན་ཡིན་པས་གྲོགས་པོའི་འཁོར་གྱིས་བསྐོར། སྤྱོད་ཡོན་
གཉིས་ལྡན་གྱི་གང་དེའི་སྐུ་ཚེ་གང་པོས་རྣམ་དཔྱོད་ཅན་གྱིས་རང་རྩོལ་དཔྱིས་ཕྱིན་པའི་རང་
སྟོབས་ཀྱིས་ཤེས་བྱའི་གནས་ལ་སྦྱངས་ཚེ། ནམ་ཞིག་མཁས་པར་འགྱུར་བའི་གནས་ལུགས་ལ་
གསལ་འདེབས་བྱས་སོ། །
རིག་པ་ནངས་པར་འཆི་ཡང་བསླབ།
སྐྱེས་བུ་གྲགས་ཅན་མང་པོའི་རྣམ་ཐར་ལས་རིག་པ་ནངས་པར་འཆི་ཡང་བསླབ་དགོས་
པའི་ཕན་ཡོན་རྟོགས་ནུས། སྤྱིར་སྐྱེས་བུ་གང་ཞིག་ལ་ཤེས་བྱ་སྦྱང་འདོད་ཀྱི་མོས་པ་ཡོད་ཚེ།
ཚེ་སྨད་དུ་སྦྱང་སྙམ་ཡང་འཕྱི་དྲགས་མེད་པ་སྟེ། རིག་པ་ནངས་པར་འཆི་ཡང་བསླབ་ཅེས་པ་
ནི་ཡོངས་གྲགས་ཀྱི་ལེགས་བཤད་ཡིན་པས་སོ། །
ཧེན་རེ་སེ་ཧྥེན་མན་དགུང་ལོ་ལྔ་བཅུར་ཚན་རིག་ཞིབ་འཇུག་གི་བྱ་བར་ཞུགས་པས་
ཚན་རིག་པར་གྱུར། འཇེམ་སེ་ཝ་ཐི་དགུང་ལོ་བཞི་བཅུར་འཕྲུལ་འཁོར་བཟོ་གྲྭར་ཕྱག་ལས་
གནང་། བརྒྱུད་རིམ་དེར་ཧྥ་རན་སིའི་སྐད་ཡིག་དང་། འཇར་མན་གྱི་སྐད་ཡིག ཨི་ཐ་ལིའི་
སྐད་ཡིག་སྦྱང་འགོ་བརྩམས། གང་ལགས་ཤེ་ན། རྒྱལ་ཁབ་དེ་གསུམ་གྱི་འཕྲུལ་འཁོར་བཟོ་
སྐྲུན་གྱི་རིན་ཐང་ལྡན་པའི་རིག་གཞུང་རྟོགས་ཕྱིར་རོ། ། ཐོ་མ་སེ་སེ་ཁོ་ཐེས་དགུང་ལོ་ལྔ་བཅུ་
ང་དྲུག་སྟེང་གྷི་རི་སིའི་སྐད་ཡིག་སྦྱངས། རོ་པེར་ཐེ་ཧོ་རེས་དགུང་ལོ་མཐོ་པོར་སོན་དུས་ཨི་ཐ་
ལིའི་སྐད་ཡིག་སྦྱངས་པ་སོགས་སྐྱེས་བུ་དམ་པས་སྐུ་ཚེ་སྨད་དུའང་ཤེས་བྱའི་གནད་ལ་སྦྱངས་
པ་མཛད་པའི་དཔེ་མཚོན་བགྲང་གིས་མི་ལང་། ལྡོག་སྟེ་སྐྱེས་བུ་སྒྱིད་ལུག་པས"ད་ནི་ལོ་ན་
རྒས་པས་སློབ་གཉེར་གྱི་སྐལ་བ་མེད"ཅེས་འཕྲལ་གྱིས་བདེ་བར་ཆགས་ཏེ་མི་ཚེ་སྐྱིད་འདོད་
ཀྱིས་མི་ལུས་རིན་ཆེན་ཆུད་འཛའ་བར་བྱའོ། །
གོང་སྨོས་ཀྱི་དཔེ་མཚོན་ལས་འགྲོ་བ་མིའི་རིགས་ཀྱི་ལས་དབང་ལ་ཁ་ལོ་སྒྱུར་པ་པོ་ནི་
རྣམ་དཔྱོད་བཀྲ་བའི་སྐྱེས་བུ་ཁོ་ནས་མིན་པར་སྐུ་ཚེ་སྨད་དུའང་རིག་པའི་གནས་ལ་སྦྱངས་པ་
མཛད་པ་པོ་དེ་དག་གོ ། སྤྱིར"རིག་པ་ནངས་པར་འཆི་ཡང་བསླབ”ཅེས་པ་ལྟར་རིག་གནས་
སྦྱང་རྒྱུར་ལོ་ནའི་ཁྱད་པར་མེད་པར་སྐྱེས་བུ་གང་དེའི་སྙིང་སྟོབས་ལ་རག་ལས་སོ། །
དོན་དམ་གྱི་དབང་རྟུལ་ཅན།
རི་མོ་བ་ཕི་ཐ་རོ་ཁ་ཐོ་ན་དབང་རྟུལ་ཅན་ཞིག་ཡིན་པས་ཕལ་མོ་ཆེས"བོང་བུ"ཞེས་པའི་
མཚང་མིང་བཏགས། ཡང་ཐོམ་སེ་ཅི་ཏེར"སྐྱག་ལྐུགས་ཐོམ་སེ"ཞེས་སུ་འབོད། ཡིན་ཡང་དུས་
ཕྱིས་འདི་པ་རྣམ་གཉིས་རང་རྩོལ་གྱི་སྟོབས་ལས་གྲུབ་འབྲས་གཡུར་དུ་ཟ་བ་བཞེས། ནེའུ་ཐིན་
སློབ་གཉེར་སྐབས་དབང་རྟུལ་ཅན་ཞིག་གོ ། སྦྱངས་འབྲས་སྐྱོ་ཤོས་ཡིན་པས་སློབ་མ་མང་
པོའི་མཐོང་ཆུང་དང་། གཅར་རྡུང་གཟེད་མྱོང་། དེ་ནས་བཟུང་སློབ་སྦྱོང་ལ་འབད་བརྩོན་གྱིས་
འབྱུང་འགྱུར་མཁས་པར་འགྱུར་རྒྱུ་དང་། ཕ་རོལ་པོ་ལས་རྣམ་པར་རྒྱལ་རྒྱུའི་ཆོད་སྡོམ་བཞག
མཐར་དངོས་ལུགས་རིག་པའི་མཁས་པ་ཐམས་ཅད་ཀྱི་རལ་པའི་རྩེ་མོར་ཞབས་སེན་འགོད་
པར་བྲེལ་བའི་མཁས་པའི་དབང་པོར་གྱུར་ཏོ། །དེ་ལྟའི་དཔེ་མཚོན་ཤིན་ཏུ་མང་།
སྤྱིར་གཞོན་དུས་དབང་རྟུལ་ཅན་གྱི་རང་བཞིན་སྐྱོན་དུ་མི་ཟད། དེ་ཡང་རང་རྩོལ་
སྟོབས་ཀྱིས་གྲུབ་འབྲས་ཐོབ་པ་ཆོས་ཉིད་དོ། ། ལྡོག་སྟེ་དབང་རྣོན་ནི་སྐྱོན་དུ་འཁུམས་ཏེ།
རྟོགས་སླ་རུང་བརྗེད་སླ་བའི་ཁྱད་ཆོས་ལྡན་པས་སོ། ། དབང་རྟུལ་ཅན་དག་ཅི་ཡང་རྟོགས་མ་
ནུས་པའི་གནས་སུ་གྱར་དུས། མི་སྦྱངས་ཀ་མེད་ཀྱི་གནོན་ཤུགས་ལ་ཕྲད་ཅིང་། མནོན་ཤུགས་
དེ་མཐར་སྒུལ་ཤུགས་སུ་གྱུར་ཏེ་མཁས་པའི་གོ་འཕང་འཐོབ་སྲིད། དོན་དམ་དུ་རྩོལ་བའི་རང་
བཞིན་དང་ལྡན་པའི་སྐྱེས་བུ་གང་ཞིག་དབང་རྟུལ་ཡིན་རུང་། འབད་པའི་སྟོབས་ཀྱིས་ནམ་
ཞིག་མཁས་པར་འགྱུར་བ་ཆོས་ཉིད་མི་བསླུ་བའི་རང་བཞིན་དུ་ཟད་དོ། །

ལེའུ་བཅུ་གཉིས་པ། མིག་ལྟོས་ཀྱི་བག་ཆགས།

མིག་ལྟོས་ནི་ཕྱི་རབས་པ་ཡར་སྐུལ་དུ་འཇུག་བྱེད་ཀྱི་སློབ་གསོའི་
རིགས་ཤིག་ཡིན་པས་མི་ཚེའི་བགྲོད་ལམ་གྱི་ཁ་ཕྱོགས་སྟོན་ཅིང་། མངོན་
སུམ་ལམ་ནས་བསམ་བློར་ཡར་སྐུལ་བྱའོ། ། དེའི་དབང་གིས། མིག་ལྟོས་ཀྱི་
བག་ཆགས་ནི་བསམ་པའི་ལོངས་སྤྱོད་ཀྱི་བྱེ་བྲག་ཅིག་ཏུ་འདོད། མིག་ལྟོས་
བཟང་ངན་གྱི་བལྟོས་བཅས་ལས་བག་ཆགས་བཟང་ངན་ཡང་ཁ་ཁ་སོ་སོར་
འགོ་བས་མིག་ལྟོས་གཞིའི་ཡུལ་ཅན་གང་དེའི་དགེ་སྐྱོན་ལ་བརྟག་རྒྱུ་གལ་ཆེ།
དེ་ལ“གསེར་དང་ར་གན་མ་ནོར་གཅེས"ཞེས་ཀྱང་གྲགས་སོ།།
ཁྱིམ་ཚང་གི་བག་ཆགས།
སྐྱེས་བུ་གང་ཞིག་ལའང་མང་ཉུང་མ་བལྟོས་པར་ཕ་རོལ་པོའི་བག་ཆགས་འགོས་མུས་
སུ་མཆིས། སྤྱིར་མིག་ནི་ཤེས་བྱའི་སྐར་ཁུང་དུ་ཟད་པས་རྣ་བས་ཐོས་པ་ལས་མིག་གིས་མཐོང་
བའི་བག་ཆགས་གཏིང་ཟབ་པ་སྟེ། བྱིས་པས་མིག་གིས་མཐོང་བ་ཐམས་ཅད་ལད་མོའི་ཡུལ་
དུ་བཟུང་བས་སོ། །དེའི་དབང་གིས། སློབ་གྲྭའི་སློབ་གསོའི་ཕན་ནུས་ཅི་ལྟར་ཡང་ཁྱིམ་ཚང་
སློབ་གསོའི་བག་ཆགས་གལ་ཆེ་བ་སྟེ། མིག་ལྟོས་ཀྱི་ཡུལ་དུ་གྱུར་པའི་ནང་མི་གང་དེའི་དགེ་
སྐྱོན་གྱིས་བྱིས་པའི་རང་གཤིས་འཚར་ལོངས་ལ་དངོས་སུ་བག་ཆགས་འཇོག་སྲིད་པས་སོ། །
ཁྱིམ་ཚང་ནི་སྤྱི་ཚོགས་ཀྱི་གྲུབ་ཆའི་སྙིང་བཅུད་དང་། རྒྱལ་འབངས་ཀྱི་རང་གཤིས་གསོ་
སྐྱོང་གི་ལྟེ་གནས་ཡིན་ན། ཁྱིམ་ཚང་སློབ་གསོ་ལྷད་མེད་དམ། ཡང་ན་སྐྱོན་གྱིས་བསླད་པ་ཅི་
ལྟར་ཡང་བྱིས་པའི་གོམས་གཤིས་དང་། མི་ཆོས། རང་གཤིས། ཐ་ན་སྐྱེས་བུ་སྒེར་གྱི་འཚོ་སྡོད་
ཀྱི་གནས་སྐབས་ཐམས་ཅད་ལ་ཤོག་བུ་སྣུམ་གྱིས་སིམ་པ་ལྟར་བག་ཆགས་མཐུག་པོ་བསྒོ་སྲིད་
པའོ། ། རྒྱལ་ཁབ་ཀྱི་འབྱུང་འགྱུར་བདག་པོ་བྱིས་པ་དང་། གང་དེའི་འཚར་ལོངས་ཀྱི་བག་
ཆགས་བཟང་ངན་ཁྱིམ་ཚང་སློབ་གསོར་ཐུག
ཁྱིམ་བདག་ནི་བུ་ཕྲུག་གི་མིག་ལྟོས་བཟང་པོའོ། ་
ཕ་རོལ་པོའི་བྱ་བྱེད་བཟང་ངན་ཕྲ་མོས་ཀྱང་སྐྱེས་བུའི་རྒྱུད་ལ་བག་ཆགས་འགོ་སླ་ཞིང་། མི་
ཚེའི་རིན་ཐང་དང་། ཐ་ན་རང་གཤིས་ལའང་ཕན་གནོད་ཀྱི་འབྲས་བུ་སྦྱིན་སྲིད། ཕ་མའི་
གཤིས་ཀ་སྟེ། སྙིང་རྗེ་དང་། ལྷག་བསམ། རྩོལ་བ་ལ་སོགས་པའི་དགེ་མཚན་བུ་ཕྲུག་ལ་འགོ་
བར་བྱ་སྙམ་ན། རྒྱུན་གཏན་གྱི་བྱ་བྱེད་དང་། སྦྱོར་བ་དངོས་ཀྱི་རྩོལ་བས་བག་ཆགས་བཟང་
པོའི་རྒྱུ་རྩོམ་དགོས།
ཁྱིམ་བདག་ཉམས་མྱོང་ཅན་གྱིས་བུ་ཕྲུག་ནི་འབྱུང་འགྱུར་གྱི་རེ་བར་དགོངས་ན། ཕ་
མའི་བྱ་བྱེད་བཟང་པོའི་མིག་ལྟོས་ཀྱིས་བུ་ཕྲུག་ལ་བག་ཆགས་བཟང་པོ་འཇོག་རྒྱུ་ལས། མི་
ཆོས་ཀྱི་གཡའ་དང་བྲལ་བའི་ཕ་མའི་བྱ་བྱེད་ངན་པའི་མིག་ལྟོས་ཀྱིས་བུ་ཕྲུག་ལ་བག་ཆགས་
ངན་པ་བཞག་སྟེ་རང་རྒྱུད་གཙང་མ་སྐྱོན་གྱི་དྲི་མས་བསླད་མི་རུང་།
ཝེ་སེ་ཐས"བྱམས་ལྡན་ཡུམ་གྱི་ཞིམ་མངར་འོ་ཐེངས་ཤིག་གིས་བདག་རི་མོ་བར་
གྱུར"ཅེས་གསུངས་པ་ལྟར་ཕ་མའི་བྱ་བྱེད་ཅི་འདྲའི་ཕྲ་ཞིང་ཕྲ་བ་ཡིན་རུང་། བུ་ཕྲུག་གི་
འབྱུང་འགྱུར་ལས་དབང་ལ་བག་ཆགས་འགོ་བའི་གནས་ལུགས་གསལ་འདེབས་བྱས་པ་
ལགས། དེ་ཡང་གང་ཉིད་ཀྱིས་མི་ཚེའི་འགག་རྩའི་དུས་སུ་ཡུམ་ལ་སྤྲིངས་པའི་ཕྱག་བྲིས་
སུ"བདག་གིས་ཕ་རོལ་པོའི་བྱ་བྱེད་མཐོང་ཐེངས་རེར་མ་ཡུམ་སྐུ་ཉིད་ཀྱིས་བྱིས་དུས་ཀྱི་བདག་
ལ་བསྩལ་བའི་བག་ཆགས་དག་དྲན་པའི་ངོས་སུ་འཁོར་འོངས"ཞེས་འཁོད་ཅིང་། ནམ་ཡང་
མི་ཚེའི་ཕྱོགས་སྟོན་གྱི་སྒྲོན་མེར་བསྒོམས་པས་ལས་དབང་གི་མུན་པ་བསལ་ཏེ་མི་ཚེའི་སྙིང་
པོ་རྙེད་ཡོད།
ཡང"གང་ཞིག་གསེར་གྱི་རི་ལ་བསྙེས་པ་ན།། དེ་ཡི་འདབ་ཆགས་ཐམས་ཅད་གསེར་དུ་
གྱུར"ཅེས་པ་ལྟར་འདི་པའི་གྲོགས་པོ་ཡིག་རྨོངས་པ་དེས་བཞག་པའི་བག་ཆགས་ཀྱང་ཆེས་
ཟབ་པ་སྟེ། དེ་ལ"བདག་གི་གྲོགས་པོར་མི་ཆོས་མཆོག་ཏུ་གྱུར་པ་མངའ། ཆུང་དུས་བདག་གི་
ཡུམ་ཆེན་གྱི་མངོན་ལྐོག་གང་དུའང་གང་དེས་ཐུགས་མི་མཉེས་པའི་བྱ་བ་ཅི་ཡང་མ་ལས།
ལྷད་མེད་དང་། གཞུང་དྲང་། དཔའ་སྤོབས་ཅན་གྱི་ཕོ་རྒོད་གང་དེ་བདག་གི་མིག་ལྟོས་བཟང་
པོའི་ཡུལ་དུ་གྱུར་ཅིང་། སློབ་དཔོན་གྱི་ཐོག་མའང་དེ་ཁོ་ནའོ"ཞེས་གསུངས་པ་ལྟར་རོ། །
བུ་ཕྲུག་གི་མི་ཆོས་དང་།རང་གཤིས་བཟང་ངན་གྱི་རྩ་བ་ཕ་མས་བཞག་པའི་བག་ཆགས་
ལ་རག་ལས་ན། སྤྱོད་པ་མི་ཆོས་དང་མཐུན་ཞིང་། རང་གཤིས་འཚར་ལོངས་ལ་བག་ཆགས་
ཟབ་པའི་མིག་ལྟོས་བཟང་པོ་གཏོད་དགོས། འདི་ལ་ཁྱིམ་བདག་གི་མིག་ལྟོས་ཞེས་ཀྱང་བྱའོ། །
བྱ་བྱེད་དང་འབྲས་བུ།
སྐྱེས་བུའི་བྱ་བྱེད་ཀྱིས་ཕ་རོལ་པོར་འབྲས་བུ་ཅི་ཞིག་སྦྱིན་ལུགས་སྨྲ་བརྗོད་ལས་བྲལ།
སྤྱིར་བྱ་བྱེད་བཟང་ངན་གྱིས་འབྲས་བུ་དགེ་སྡིག་སོ་སོར་སྨིན་པ་ཆོས་ཉིད་དོ། །
་ས་འོག་ཏུ་སྦས་ཀྱང༌། །གཏམ་ས་ཐོག་ཏུ་ཁྱབ"ཅེས་པའི་ཁ་དཔེ་ལྟར་སྐྱེས་བུ་གང་
ཞིག་འཇིག་རྟེན་ཕྱི་མར་གཤེགས་རུང་། གང་དེ་འཚོ་གཞེས་དུས་ཀྱི་བྱ་བྱེད་བཟང་ངན་གྱི་
འབྲས་བུས་མི་མུས་རྒྱུད་བར་བག་ཆགས་བཟང་ངན་ཅི་རུང་འཇོག་སྲིད་ཅིང་། ནམ་ཡང་མི་
ནུབ་པར་གནས་ངེས་པའོ། །
མི་ཚེ་ནི་སྐྱེས་བུ་སྒེར་ཆིག་རྐྱང་དུ་གནས་པ་མིན་པར་སྤྱི་ཚོགས་སྒྲིག་གཞིའི་ནང་ཕན་
ཚུན་གཅིག་ལ་གཅིག་བརྟེན་ཞིང་ཕར་ཚུར་བག་ཆགས་བསྒོ་རེས་བྱེད་པའི་མིའི་རིགས་ཀྱི་མ་
ལག་ཆེན་པོའི་ནང་གི་བྱ་བྱེད་ཀྱི་གྲུབ་ཆ་ཞིག་གོ ། དེའི་དབང་གིས། མང་ཉུང་ལ་མ་བལྟོས་
པར་བྱ་བྱེད་ཀྱི་བག་ཆགས་ཕར་ཚུར་འགོས་པའོ། ། དགེ་བའམ། སྡིག་པ་ཅི་ཞིག་ཡིན་རུང་ཆུ་
ལ་འོ་མ་འདྲེས་པའི་ཚུལ་ལྟར་འགོས་མུས་སུ་མཆིས། སྤྱིར་མེས་རབས་ཀྱི་མཛད་འཕྲིན་ལས་
བག་ཆགས་བཟང་པོ་རྒྱུན་འཛིན་གྱི་སྐལ་བ་བྱུང་ན། འབྱུང་འགྱུར་ཕྱི་རབས་པར་བག་ཆགས་
བཟང་པོ་འཇོག་མིན་བདག་ཅག་གི་བྱ་བྱེད་ལ་རག་ལས། དེས་ན་བྱ་བྱེད་བཟང་པོའི་བག་
ཆགས་བུ་རབས་ཚ་རྒྱུད་ཀྱིས་རྒྱུན་འཛིན་དང་། ལྡོག་ན་རྒྱུན་འཛིན་ལྟ་ཅི་དེའི་འབྲས་བུ་སྡིག་
པའི་ངོ་བོར་སྨིན་པ་སོགས་རྒྱུ་འབྲས་ཀྱི་འབྲེལ་བར་གྲུབ་ཡོད།
སྐྱེས་བུའི་བྱ་བྱེད་བཟང་ངན་གྱི་བག་ཆགས་འགོ་སླ་ཞིང་། སྤྱི་ཚོགས་ཧྲིལ་པོར་ཕན་
གནོད་ཀྱི་འབྲས་བུ་ཅི་རུང་ཐོན་སྲིད། དེ་ནི་མངོན་ལྐོག་མེད་པར་འགོ་སྲིད་པས་སྐྱེས་བུའི་བློ་
གྲོས་ཀྱི་བཏང་འཛིན་འོག་བསྡུ་མི་ཐུབ། དེ་ལྟར་བདག་ཅག་གི་ཉེ་འཁོར་དུ་མཆིས་པའི་སྐྱེས་
བུ་ཐམས་ཅད་ཀྱི་རྒྱུད་ལ་བསམ་ལོང་བྱ་ལོང་མེད་པར་འགོ་བའོ། ། དེའི་དབང་གིས། བག་
ཆགས་བཟང་པོ་འཇོག་ཕྱིར་མིག་ལྟོས་འཕེར་བྱའི་བྱ་བྱེད་བཟང་པོ་སྤེལ་རྒྱུ་གལ་ཆེ། དེ་ནི་མི་
མི་ཆོས་ཆོས་ཀྱི་གནད་དམ་པའོ། ། སྐྱེ་ཁུངས་དང་། ཐོབ་དང་གོ་ས་ཅི་འདྲའི་དམན་རུང་།
གཙུག་ཏུ་བརྒྱན་པའི་སྐྱེས་བུའི་བྱ་བྱེད་བཟང་པོ་མིག་ལྟོས་ཀྱི་ཡུལ་དུ་འགྱུར་ཐུབ། ཅི་འདྲའི་
ལྷད་མེད་པའི་བབ་ཆགས་དེས་སྤྱི་ཚོགས་ཧྲིལ་པོར་མི་ཆོས་ཀྱི་མཁའ་དབུགས་སྟུག་པོ་བསྣོན་
ཅིང་། གཡོ་སྒྱུ་དང་། སྒྱིད་ལུག་གི་རང་གཤིས་རྩད་ནས་གཅོད་དོ། །
མི་ཚེ་སྟོང་ཟད་དུ་མ་བསྐྱལ་བའི་སྐྱེས་བུ་གང་དེའི་རྣམ་པར་དག་པའི་མི་ཆོས་ཀྱི་དགེ་
མཚན་ཕྱི་རབས་པས་རྒྱུན་འཛིན་བྱའོ། ། དེ་ནི་ཀུན་སྤྱོད་དང་། དཔའ་སྤོབས་ཡར་སྐུལ་གྱི་
སློབ་གསོ་རྣལ་མ་དེའོ། །ལྡོག་ན་ཡར་སྐུལ་ལྟ་ཅི། བག་ཆགས་ངན་པའི་རྒྱུས་སྐྱེས་བུ་སྒེར་གྱི་
མི་ཚེ་དང་། སྤྱི་ཚོགས་ཧྲིལ་པོའི་ཡར་ཐོན་ལ་མར་རྒུད་ཀྱི་ལྡོག་ནུས་ཐོན་སྲིད།
བྱ་བྱེད་བཟང་པོའི་བག་ཆགས་ཀྱིས་འབྲས་བུ་དགེ་བ་དང་། བྱ་བྱེད་ངན་པའི་བག་
ཆགས་ཀྱིས་འབྲས་བུ་སྡིག་པ་སྨིན་ན། བྱ་བྱེད་རྒྱུ་ཡིས་བརྩམས་པའི་བག་ཆགས་འབྲས་བུ་ཅི་
སྨིན་ལ་ཡིད་གཟབ་བྱོས།
སྤྱོད་ལམ་གྱི་མིག་ལྟོས།
ཕ་རོལ་པོའི་སྤྱོད་ལམ་གྱི་བག་ཆགས་ལས་སྐྱེས་བུ་ཞིག་གི་གཤིས་ཀ་དང་། བྱ་བྱེད།
གོམས་གཤིས། ཐ་ན་ལྟ་བ་ལའང་འགྱུར་བའི་རང་བཞིན་ཆེ། དེས་ན་བག་ཆགས་བཟང་པོ་
འགོ་ཕྱིར་མིག་ལྟོས་ཡུལ་གྱི་གདམ་ག་མ་ནོར་བར་གཅེས། ན་གཞོན་དག་ལ་ཆ་བཞག་ན།
གྲོགས་བཟང་བསྟེན་རྒྱུ་གལ་ཆེ་བ་སྟེ། གྲོགས་པོའི་དགེ་སྐྱོན་ཆར་ལད་མོ་དང་། དད་མོས་ཀྱི་
བསམ་པ་འགོག་ཏུ་མེད་ཅིང་། སྤྱོད་ལམ་གྱི་བཏང་འཛིན་ལས་ཡན་ཏེ་དགེ་སྐྱོན་གང་རུང་དང་
ལེན་ལ་སྤྲོ་བས་སོ། །དེ་བཞིན་ན་གཞོན་ནང་ཕན་ཚུན་དབར་ལའང་རྟོག་མེད་ཤེས་པའི་དད་
མོས་དང་། ལད་མོའི་རྣམ་པར་ཟད་པས་གྲོགས་བཟང་བསྟེན་ན་སྤྱོད་པ་མི་དང་མཐུན་ཞིང་།
ལྡོག་ན་སྤྱོད་པ་འདྲེ་ཡི་རྗེས་སུ་འགྲོ་བ་ལགས།
"གྲོགས་པོའི་འཁོར་གྱིས་དབེན་ཡང་།། གྲོགས་བཟང་ངེས་པར་བསྟེན་ཅིག །"ཅེས་པ་
ལྟར་མི་ཚེའི་བཤུལ་ལམ་དུ་གྲོགས་ཀྱི་སྐྱོར་ཡ་མེད་པར་ཁེར་རྐྱང་དུ་ལུས་རུང་། ཅིས་ཀྱང་
གྲོགས་བཟང་གི་སྡོངས་གྲོགས་འཚོལ་རྒྱུ་གལ་ཆེ་བ་སྟེ། གང་དེའི་བག་ཆགས་ཀྱི་ཤུགས་ལས་
མི་ཚེའི་སྙིང་པོ་རྙེད་ཐུབ་པས་སོ། །
སྐྱེས་བུ་སྒེར་གྱི་བག་ཆགས།
ན་གཞོན་དག་ལ་ཆ་བཞག་ན། སྤྱོད་ལམ་ལེགས་པའི་སྐྱེས་བུ་དང་འགྲོགས་རྒྱུ་གལ་
ཆེ་བ་སྟེ། རང་རྒྱུད་ཀྱི་ཤེས་བྱ་དང་། སྤྱོད་ལམ་ཡར་ཐོན་ཡོང་བས་སོ། ། དེ་ལ་ཧྥུ་རན་ཁེ་སེ་
ཧེ་ནས"བདག་ལ་ཤེས་བྱ་ཕུན་སུམ་ཚོགས་པོ་ཐོབ་པ་འདི་གྲོགས་བཟང་གི་བག་ཆགས་སམ།
ཡང་ན་རང་ཉིད་ཀྱིས་དཔེ་ཀློག་བྱས་པ་གང་ཡིན་ཆ་མི་འཚལ"ཞེས་གསུངས་སོ། །
སྒྱུ་རྩལ་གྱི་ལས་དང་པོ་བས་སྒྱུ་རྩལ་མཁས་པ་དང་བགྲོ་གླེང་བྱས་ཚེ། སྒྱུ་རྩལ་གྱི་ཆུ་ཚད་
སྔར་དང་མི་འདྲ་བར་ཡར་རྒྱས་ཡོང་ཐུབ། དཔེར་ན། ཧ་ཏེན་སྒྱུ་རྩལ་གྱི་ལམ་དུ་འཇུག་སྐབས་
ཀྱི་རིག་པའི་སྒོ་མོ་ཐོག་མར་ཕྱེ་མཁན་ནི་སྒྱུ་རྩལ་མཁན་པོ་ཧན་ཏེ་ཡིན་པ་ལྟ་བུའོ། །
འཚོ་བ་ནི་སྤྱི་ཚོགས་ཀྱི་སྒྲིག་གཞིར་གྱུར་པའི་སྐྱེས་བུའི་ཚོགས་སྤྱིས་གྲུབ་པས་ཕན་
ཚུན་བགྲོ་གླེང་དང་། རྒྱུས་ལོན་བྱ་རྒྱུ་ལས་གཡོལ་ཐབས་མེད་ན། སྐྱེས་བུ་སྒེར་ཕན་ཚུན་སྤྱོད་
ལམ་དང་། རིག་གནས། མི་ཚེའི་རིན་ཐང་དབར་བལྟོས་བཅས་ཀྱིས་བག་ཆགས་འགོ་སྲིད་
པས་སྤྱོད་ལམ་ཕུལ་དུ་བྱུང་བའི་སྐྱེས་བུ་མིག་ལྟོས་ཀྱི་ཡུལ་དུ་བསྟེན་དགོས།
མི་སེམས་འགུལ་བའི་དཔེ་ཆ།
དཔེ་ཆ་མང་པོ་བལྟས་པ་ལས་དཔེ་ཆ་སྣ་གཅིག་བལྟས་པས་མི་ཚེའི་སྙིང་པོ་རྙེད་ཐུབ་
པ་སྟེ། ཨ་ཧྥེ་ནའི་རྩོམ་རིག་དད་མོས་ཀྱི་རྐྱེན་རྩ་ནི《གྷི་རི་སིའི་ལོ་རྒྱུས་རིག་པ་སྨྲ་བའི་མི་ཚེ》
ཞེས་པའི་དཔེ་ཆ་བཀླགས་པས་དང་། ནོ་ཡ་ལི་གཡུལ་སར་ཞུགས་སྐབས《འཕགས་མིའི་མི་
ཚེ》ཞེས་པའི་དཔེ་ཆ་བཀླགས་པས་འབྱུང་འགྱུར་གྱི་སྐུ་ཚེ་གང་པོ་ཆོས་ལུགས་སུ་ལེགས་སྐྱེས་
འབུལ་རྒྱུའི་དགོངས་པ་འཁྲུངས་པ། ལིན་ནར《འཇོན་ཧུ་སེ་སྐུ་ཚེ་དང་བརྩམས་ཆོས》ཀྱི་ཡར་
སྐུལ་ལས་རྩོམ་རིག་གསར་རྩོལ་ལ་ཞུགས་པ། ཝོ་ཧྥུས《ཧྥུ་རན་ཁེ་རྫ་ཧྥི་ཡ》བཀླགས་རྗེས་ཡར་
སྐུལ་ཚད་མེད་ཐེབས་ཏེ་ཆོས་སྟོན་པ་པོའི་འཚོ་བར་རོལ་རྒྱུའི་དམ་བཅའ་རྙེད་ཅིང་། སྐུ་ཚེ་
གང་པོའི་མི་ཚེ་དོན་དང་ལྡན་པར་གནང་ངོ་། །
ཧྥུ་རན་ཁེ་སེ་ཧེ་ནས་གང་ཉིད་ཀྱིས་བཀླགས་པའི་བག་ཆགས་ཟབ་ཤོས་ཀྱི་དཔེ་མིང་
ཉིན་ཐོར་བཀོད་ཡོད་པ་སྟེ། བྱེ་བྲག་ཏུ་ཁན་ཏོ་སེའི《ཧ་ལེར་གྱི་བསྟོད་ཚིག》དང་། འཇོ་ཤུ་ཡ་
རེ་ནོའུ་ཡི《གཏམ་བཤད》དེ་བཞིན་པ་ཁོན་གྱི་བརྩམས་ཆོས་ཕལ་མོ་ཆེའོ། །གང་ལགས་ཤེ་
ན། དཔེ་ཆ་དེ་དག་གིས་གང་ཉིད་ཀྱི་བློ་སྒོ་ཕྱེས་པ་དང་། ཤེས་བྱ་ཕུན་སུམ་ཚོགས་པོར་གྱུར་པ།
མི་ཆོས་ཀྱི་གནད་རྟོགས་པའི་ཕན་ཡོན་རྒྱ་ཆེ་བས་སོ། །
དཔེ་ཆ་ནི་ངག་མི་སྨྲ་བའི་ཤེས་བྱའི་དེད་དཔོན་ཡིན་ཞིང་། བཀླགས་པར་སྤྲོ་བའི་དཔེ་ཆ་
སྣ་གཅིག་གིས་ཀྱང་མི་ཚེའི་དོན་སྙིང་རྙེད་ཐུབ།
སྤྲོ་སྣང་།
ན་གཞོན་ཞིག་ལ་ཆ་བཞག་ན། རིན་ཐང་ཆེ་ཤོས་དང་། བག་ཆགས་ཟབ་ཤོས་ཀྱི་མིག་
ལྟོས་ནི་སྤྲོ་སྣང་ལྡན་པའི་བྱ་བ་ལས་ཡུན་གྱི་རེ་སྙེག་གི་དང་བ་དེའོ། །དེ་ལྟའི་སྤྲོ་སྣང་གི་སྟོབས་ལས་
གེགས་བར་གང་ཞིག་ལས་རྣམ་པར་རྒྱལ་རྒྱུའི་དཔའ་སྤོབས་རྒྱས་པས་ལེགས་འགྲུབ་མི་ཡོང་བ་མི་
སྲིད། དེ་བཞིན་བྱ་བ་གང་ཞིག་ཀྱང་སྤྲོ་སྣང་གི་དང་བས་གཉེར་ཐུབ་ཅིང་། ཕ་རོལ་པོར་ཡང་ཡར་
སྐུལ་གྱི་བག་ཆགས་ཟབ་མོ་འཇོག་ཐུབ། ཐམས་ཅད་ཕ་རོལ་པོའི་ཕྱིར་བསྔོ་བའི་དགེ་བའི་ལས་
སུ་འཇུག་པ་པོར་སྤྲོ་སྣང་ལྡན་པའི་སེམས་པའི་འདུ་བྱེད་ཀྱི་རྐྱེན་འཛོམས་དགོས། དེ་ལ་ཤུ་
མུས"བདག་ལ་སྤྲོ་སྣང་ལྡན་པའི་སེམས་པ་ཞིག་དབང་ན་སྙམ། དེས་བྱ་དངོས་ཀྱི་དགེ་མཚན་
ཆ་རྫོགས་པར་མཐོང་ཐུབ། སེམས་པར་སྤྲོ་སྣང་གི་དང་བས་དབེན་ན་ནོར་བདག་ཡིན་རུང་
དགོས་པ་ཅི"ཞེས་གསུངས་པ་ལྟར་རོ། །
སྐྱེས་བུ་ཞིག་གིས་རང་བཀུར་བསམ་པས་འཇིག་རྟེན་གྱི་ལས་དབང་ལ་དོ་ཁུར་བྱས་ཚེ།
ཡུལ་ཐམས་ཅད་ལ་བརྩི་བཀུར་དང་། དགའ་ཞེན་གྱིས་གཏད་པའི་སྤྲོ་བའི་སེམས་པ་ནམ་ཡང་
ཉམས་མི་ཐུབ། འདི་ནི་དྲང་བདེན་དང་། དོན་དངོས་སྦྱོར་བས་རྨང་ཚུགས་པ་ཞིག་གོ ། དེ་ལྟའི་
སྐྱེས་བུས་བདག་ཉིད་ཀྱི་བྱ་གཞག་ནི་འགྲོ་བ་མིའི་རིགས་དང་། སྤྱི་ཚོགས། ཐ་ན་སྐྱེས་བུ་སྒེར་
གྱི་འཕེལ་རྒྱས་ཕྱིར་སྨན་པའི་གནས་ལུགས་མངོན་སུམ་དུ་རྟོགས་ནུས། དེ་ལྟར་ཕྱོགས་རིས་
དང་། སྒེར་སེམས་ཀྱི་སྐྱོན་གྱི་དྲི་མས་མ་བསླད་པའི་ཐུགས་དཀྱེལ་ཡངས་པོས་ནམ་ཡང་ཆེས་
དཀྱུས་མའི་ངང་ཚུལ་གྱིས་རྟོགས་དཀའ་བའི་མི་ཚེའི་རྟོགས་པ་མངོན་འགྱུར་བྱའོ། ། བསམ་
བློ་བླ་ན་འཕགས་ཤིང་། དཔའ་སྤོབས་ལྡན་པའི་སྐྱེས་བུའི་བྱ་བྱེད་ཐམས་ཅད་ཀྱི་མིག་ལྟོས་
ཡུལ་དུ་གྱུར་ཅིང་། གང་དེའི་བག་ཆགས་བུ་རབས་ཚ་རྒྱུད་དང་བཅས་པའི་ཇི་སྲིད་བསྐལ་
བརྒྱའི་བར་ནམ་ཡང་མི་ནུབ་པར་གནས་ཐུབ་བོ། །
སྤྲོ་སྣང་གི་དང་བ་ནི་བྱ་གཞག་ལེགས་འགྲུབ་ཀྱི་སྔོན་འགྲོ་དང་། ལེགས་བྱས་འབྲས་བུ་
སྨིན་རྒྱུའི་ཉེར་ལེན་གྱི་རྒྱུའོ། །
བྱ་བ་བསྒྲུབ་པར་སེམས་ཐག་ཆོད་དགོས།
སྐུ་ཞབས་འཇོན་ལ་སྤྱང་གྲུང་འཛོམས་ཤིང་། སེམས་ཐག་ཆོད་པའི་ཁྱད་ཆོས་ལྡན་པ
སྟེ། བཟོ་ལས་གྲོང་ཁྱེར་ཞིག་གི་དཔྱ་ཁྲལ་ཆག་ཡང་གཏོང་བའི་དོན་རྐྱེན་ཞིག་ལས་བྱ་བ་ཐག་
གཅོད་ཀྱི་འཇོན་ནུས་གསལ་བཤད་བྱ་ཐུབ། དེ་ཡང་སྤྱི་ལོ1793ལོར། དམག་འཁྲུག་གི་རྐྱེན་
ལས་དཔལ་འབྱོར་འཕེལ་མེད་སོར་གནས་དང་། བཟོ་གྲྭ་མང་པོ་མ་རྩ་བརྡིབས་པ། ཁང་པའི་
ཁྲོམ་རའི་རིན་གོང་ཡང་ཆག་པས་གྲོང་མི་ཕལ་མོ་ཆེས་ཁང་པ་མ་ཉོས་པ། དེ་བཞིན་ཉོ་འཚོང་
བདེན་དཔང་དང་། ཡིད་རྟོན་དངུལ་བུན་གྱི་ཁྲོམ་ར་ཡང་གཉེར་མཚམས་བཞག་པ་སོགས་
དཔལ་འབྱོར་ཉམས་ཉེས་ཀྱི་སྣང་ཚུལ་ཐོན་པར་ཉེ། དེའི་དབང་གིས། འདི་པས་གྲོས་དོན་
བརྒྱུད་རྒྱལ་ཁབ་ཀྱི་བང་མཛོད་ནས་བུན་འཛིན་ས་ཡ་ལྔ་འགྲེམས་སྤེལ་གྱིས་ཚོང་པར་བུན་
གཏོང་དང་། དཔལ་འབྱོར་ཐད་འགན་ལེན་གྱི་གོ་སྐབས་བསྩལ། གྲོས་ཚོགས་ཁང་དུའང་བགྲོ་
གླེང་ཚོགས་ཞུགས་གནང་། ཡིན་ཡང་དཔོན་ཉམས་རིང་ལུགས་ཀྱི་རུལ་སུངས་ལས་བྱ་བ་
ལམ་དུ་མ་ལྷོངས། སླར་གྲོང་ཁྱེར་གྱི་དངུལ་ཁང་ཆེ་ཁག་ལ་རང་ངོས་ཀྱི་ཁག་ཐེག་བརྒྱུད་ལི་ར་
ཁྲི་བདུན་གཡར་ཏེ་དཔལ་འབྱོར་གྱི་རོགས་རམ་ཁ་ཚ་དགོས་གཏུགས་སུ་གྱུར་པའི་ཚོང་པར་
བསྩལ་བའི་མཛད་རྗེས་ཀྱིས་དཔལ་འབྱོར་ཉམས་ཉེས་ཀྱི་གེགས་བར་ལས་ཡོངས་སུ་ཐར་རོ། །
གང་ཉིད་ཀྱིས་རྒྱལ་དོན་དང་། དམངས་དོན་ལ་སྨན་པའི་བྱ་གཞག་བསྒྲུབས་ཤིང་། ནམ་
ཡང་སྤྲོ་སྣང་སྒོས་འཚོ་གཞེས་གནང་སྟེ་མི་རིགས་དང་། རྒྱལ་ཁབ་ཀྱི་བྱ་གཞག་རང་གི་སྲོག་
ལྟར་ལྟའོ། །
དེ་འདྲའི་བྱ་གཞག་ཁྲོད་གང་དེས་བདག་ཉིད་ཀྱི་ངོ་བོ་བཙལ་བ་སྟེ། དཔལ་འབྱོར་གྱིས་
དབུལ་ཡང་མིག་ལྟོས་བཟང་པོའི་ཡུལ་དུ་གྱུར་པའི་བདག་ཉིད་དེ་བཙལ་བ་ལགས། གང་
ལགས་ཤེ་ན། གཏོང་ཕོད་བློ་ཡིས་རྒྱུ་ནོར་ལ་ཞེན་ཆགས་མེད་པར་སྦྱིན་པར་བསྩལ་ཅིང་། ནམ་
ཡང་སྤྲོ་སྣང་དང་། ཆོག་ཤེས་ཀྱི་བདེ་བས་ཐུགས་ཚིམས་པར་གྱུར་པས་སོ། ། ཆེས་བླ་ན་མེད་
པའི་རྒྱལ་གཅེས་རིང་ལུགས་པ་གང་དེས་རྒྱལ་དོན་ཕྱིར་སྐུ་ཚེ་གང་པོ་ལེགས་སྐྱེས་སུ་ཕུལ་ལོ། །

ལེའུ་བཅུ་གསུམ་པ། སྤྱོད་ལམ་ནི་མི་ཆོས་ཀྱི་རྩ་བའོ།།

སྤྱོད་ལམ་ནི་སྐྱེས་བུ་སྒེར་གྱི་མི་ཆོས་ཀྱི་མེ་ལོང་དང་། སྤྱི་ཚོགས་ཀྱི་
དཔལ་ཡོན་མཚོན་བྱའི་གཞི་ཡང་ངོ༌། །དེ་ནི་རྒྱུ་ནོར་ལོངས་སྤྱོད་ཀྱི་དཔལ་
ལས་ལྷག་པས་སྙན་གྲགས་ཀྱི་རྒྱུ་རུ་ཟད།
སྤྱོད་ལམ་གྱིས་འགྲོ་བ་མིའི་རིགས་ཀྱི་གཉུག་གཤིས་མཚོན་ཞིང་། མི་
ཆོས་ཀྱི་ཡང་སྙིང་ཡང་རྟོགས་ཐུབ། སྤྱིར་བྱ་བྱེད་བཟང་བའི་སྐྱེས་བུ་སྤྱི་
ཚོགས་ཀྱི་བྱེད་པོ་དང་། ཆབ་སྲིད་པ་ནི་རྒྱལ་ཁབ་ཡར་ཐོན་གྱི་བདག་ཉིད
ཡིན་མི་སྲིད། གང་ལགས་ཤེ་ན། འཇིག་རྟེན་ཁ་ལོ་སྒྱུར་བྱེད་ཀྱི་རྩ་བ་ནི་སྤྱོད་
ལམ་ཡིན་པས་སོ། །དེ་ལ་ན་ཕོ་ལོན་གྱིས“གཡུལ་སར་སྤྱོད་ལམ་ནི་རྒྱལ་
ཁའི་རྩ་བའོ། །རྒྱལ་ཁབ་ཀྱི་མངའ་ཐང་དང་། བཟོ་ལས། དཔལ་ཡོན་བཅས་
སྐྱེས་བུ་སྒེར་གྱི་སྤྱོད་ལམ་ལ་བརྟེན་དགོས། འདི་ནི་སྤྱི་ཚོགས་བདེ་འཇགས་
ཀྱི་རྩ་བ་ཡང་ངོ༌། །བཅའ་ཁྲིམས་དང་། ཁྲིམས་ལུགས་ནི་སྤྱོད་ལམ་གྱི་ཐོན་
དངོས་སུ་ཟད་པས་སྐྱེས་བུ་སྒེར་དང་། རྒྱལ་ཁབ། རིགས་རྒྱུད་སྙོམས་སྒྲིག་
གི་གནད་ཀར་ཡང་འཁུམས་སོ"ཞེས་གསུངས།
སྤྱོད་ལམ་ནི་སྟོབས་ཤུགས་སོ། །
སྤྱོད་ལམ་གྱི་སྟོབས་ཤུགས་ཤེས་བྱའི་སྟོབས་ཤུགས་ལས་བླ་ན་འཕགས་པ་སྟེ། རྣམ་དཔྱོད་
བཀྲ་ཡང་སྤྱོད་ལམ་བཟང་པོས་དབུལ་བ་དང་། ཤེས་རབ་རྣོ་ཡང་སྙིང་རྗེ་མི་མངའ་ན་ཅི་བྱས་
སྐྱོན་ལས་དགེ་མཚན་གྱི་ཡུལ་དུ་མི་འགྱུར་བས་སོ། །དེ་ལྟའི་སྐྱེས་བུས་སློབ་སྟོན་ཇི་ལྟར་བྱས་
ཀྱང་། བདག་ཅག་གི་དད་མོས་ཡུལ་དུ་འགྱུར་མི་བཏུབ། གཞུང་དྲང་དང་། དྲང་བདེན། སེམས་
བཟང་ནི་ཚེ་སྲོག་གི་རྟེན་པ་དང་། མི་གཤིས་ཀྱི་ཡང་སྙིང་ཡང་ངོ༌། །དེ་ལ་རྩོམ་པ་པོ་ཞིག་
གིས"མི་ཆོས་དང་མཐུན་པའི་སྤྱོད་པ་ནི་བྱ་བྱེད་ཀྱི་རྒྱན་ཆ་མིན་པར་སྐྱེས་བུའི་རྒྱུད་ཀྱི་གཉུག་
གཤིས་སོ"ཞེས་གསུངས། སྤྱོད་ལམ་ཀུན་དང་མཐུན་པའི་སྐྱེས་བུ་གང་དེར་དཔའ་སྤོབས་ཅུང་
ཙམ་ལྡན་པས་ཀྱང་། སྟོབས་ཤུགས་འགོག་ཏུ་མེད་པ་འཁྲུངས་ཤིང་། རྒྱུད་ལ་སྙིང་རྗེ་འཕེལ་ཏེ་
སྡིག་པའི་རྒྱུའང་འགོག་ཐུབ།
ཨོ་སེ་ཁིན་ནི་ཀུན་སྤྱོད་ལེགས་ཤིང་། རང་རྩོལ་གྱིས་དྲང་བདེན་རྩོད་མཁན་ཞིག་
གོ ། གང་དེའི་དགོངས་གཞིར་གྱུར་པའི་སྤྱོད་ལམ་གྱི་རྩ་དོན་མིག་ལྟོས་སུ་འཛིན་འོས་པ་
སྟེ། "བདག་གིས་ཀུན་སློང་བཟང་པོ་སྤྱོད་ལམ་གྱི་ཚད་ཐིག་ཏུ་བཟུང་ནས་མི་ཚེ་དོན་ཡོད་དུ་
གཉེར་བས་རྒྱུ་འབྲས་ཀྱི་གནས་ལུགས་རྟོགས་བྱུང་། ད་ལྟའི་བར་བདག་ལ་ཕམ་ཁ་ལྟ་ཅི། བྱ་
གཞག་ལེགས་འགྲུབ་དང་། རྒྱུ་ནོར་ལོངས་སྤྱོད་ཀྱི་བདེ་བའང་བསྩལ་པ་ལགས། བདག་གིས་
ཅི་ནས་ཀྱང་བུ་རབས་ཚ་རྒྱུད་ལ་གནས་ལུགས་དེས་མི་ཚེའི་རིན་ཐང་གླེང་བར་བྱ"ཞེས་
གསུངས་པ་ལྟར་རོ། །
སྐྱེས་བུའི་སྤྱོད་ལམ་མི་ཆོས་དང་མཐུན་དགོས་པ་མི་ཚེའི་རེ་སྙེག་གི་དམིགས་གཏད་
ཡིན་ན། སྤྱོད་ལམ་བཟང་པོ་མི་ཚེའི་སྒུལ་ཤུགས་སུ་རློམས་ཏེ་བསམ་བློ་ཡར་ཐོན་ལ་རྩོམ་
དགོས། སྤྱིར་བསམ་བློ་ཡོད་པ་ཅན་ནི་གཞན་ལས་ཁྱད་དུ་འཕགས་པ་སྟེ། དེ་ལ་སུ་ག་ལན་
ནས“སྤྱོད་ལམ་མི་ཆོས་དང་མཐུན་པ་ནི་བསམ་བློའི་ཟབ་ཚད་མངའ་བའི་སྐྱེས་བུ་དམ་
པའོ"ཞེས་གསུངས་པ་ལྟར་སྤྱོད་པ་ཀུན་དང་མཐུན་ཞིང་། རེ་སྙེག་གི་དམིགས་གཏད་ཡོད་པའི་
སྐྱེས་བུའི་མི་ཚེའི་རིན་ཐང་ཐུན་མོང་མ་ཡིན་པ་མངོན་འགྱུར་བྱ་དགོས།
ཀུན་སློང་དང་སྤྱོད་ལམ།
སྐྱེས་བུ་ཞིག་གི་ཀུན་སློང་བཟང་ན་མངོན་ལྐོག་གང་ཏུའང་སྤྱོད་ལམ་གཅིག་དུ་གནས་
ངེས། དེ་ཡང་བྱིས་པ་ཟོལ་མེད་ཅིག་ལ"སྐྱེ་བོ་གཞན་མེད་པའི་གླགས་དང་བསྟུན་ཏེ་ཀུ་ཤུ་མི་
བརྐུ་བའི་རྒྱུ་མཚན་ཅི"ཞེས་དྲིས་པར། དེས"བདག་གིས་བརྐུ་མི་རུང་སྟེ། བདག་གིས་ནམ་
ཡང་རང་གི་སྤྱོད་ལམ་ལ་ཕྱ་ར་བྱས་ཡོད། བདག་གིས་ཅི་ནས་ཀྱང་རང་སེམས་རང་གིས་
གཅུན་དགོས"ཞེས་ལན་དུ་སྨྲས། བྱ་བྱེད་འདི་ནི་ཆེས་རྒྱུན་གཏན་གྱི་སྣང་ཚུལ་ཞིག་ཡིན་
རུང་། ཀུན་སློང་ནི་སྤྱོད་ལམ་གྱི་རྩ་བ་དང་། སྤྱོད་པ་མི་ཆོས་དང་མཐུན་དགོས་ན་རང་སེམས་
རང་གིས་གཅུན་དགོས་པའི་གནས་ལུགས་ལ་གསལ་འདེབས་བྱས་ཡོད། སྤྱིར་ཀུན་སློང་ཟོལ་
མེད་ནི་སྤྱོད་ལམ་གྱི་རྩ་བ་ཡིན་པས་སྐྱེས་བུའི་རང་རྒྱུད་སྨིན་པ་དང་། ལྡོག་ན་ཀུན་སློང་ངན་
པས་སྤྱོད་ལམ་འཆོལ་ཏེ་ནམ་ཡང་ཟད་མཐའ་མེད་པའི་ཉེས་དམིགས་ཀྱི་འབྲས་བུའི་སྡུག་
བསྔལ་གྱིས་མནར་ཞིང་།མཐར་རང་གཞན་ཐམས་ཅད་ཕུང་བའོ། །
གོམས་གཤིས་བཟང་པོའི་གལ་ཆེའི་རང་བཞིན།
གོམས་གཤིས་བཟང་པོ་འཇགས་ཚེ། ཀུན་སྤྱོད་ལེགས་པོ་དང་། འདུ་ཤེས་ཀྱི་རྟེན་པ་རྙེད་
ཐུབ། ཕལ་མོ་ཆེས་གོམས་གཤིས་ནི་སྐྱེས་བུའི་རང་གཤིས་གཉིས་པ་ཡིན་པར་འདོད། མ་ཐ་
སེ་ཐ་སིས་སྐྱེས་བུའི་བྱ་བྱེད་དང་། གོམས་གཤིས་ཀྱི་བལྟོས་བཅས་བདེན་པ་ཁས་འཆེས་པ་སྟེ།
"འགྲོ་བ་མིའི་རིགས་ནི་གོམས་གཤིས་ཀྱི་རྟེན་པ་ཡིན་ཞིང་། སྤྱོད་ལམ་བཟང་པོ་ནི་མ་གཞིར་
གོམས་གཤིས་སོ"ཞེས་གསུངས། དེ་བཞིན་པུ་ཐ་ལེར་གྱིས་ཀྱང་གོམས་གཤིས་བཟང་པོའི་ཕྱིར་
རང་སྡོམ་གྱིས་བསླུ་བྲིད་ལས་བཟློག་དགོས་པའི་གལ་ཆེའི་རང་བཞིན་གཙིགས་སུ་བཟུང་། དེ་
ལྟར་ན་ཅི་བྱས་དགེ་བའི་ལས་སུ་རུང་བ་དང་། མི་ཆོས་ལས་ཡན་པའི་སྡིག་པའི་བྱ་བྱེད་རྩོམ་
རྒྱུ་འགོག་ཐུབ་པ་སྟེ། གང་ཉིད་ནས“གོམས་གཤིས་ནི་ནང་སེམས་པའི་རེ་སྙེག་གིས་སྐུལ་བའི་
ཕྱི་ལུས་ངག་ཏུ་འཕོས་པའི་བྱ་བྱེད་ཕྲ་མོའི་མངོན་ཚུལ་དུ་ཟད་པས། གོམས་གཤིས་བཟང་པོ་
སྐུལ་སློང་བཟང་པོའི་བྱ་བྱེད་ནས་འགོ་རྩོམ"ཞེས་གསུངས་སོ། །
བྱ་གཞག་གི་གྲུབ་འབྲས་འཇིག་རྟེན་བྱེད་པོས་བརྩམས་པ་མིན་པར་སྐྱེས་བུ་སྒེར་གྱི་
གོམས་གཤིས་བཟང་པོས་རེ་སྙེག་གི་དམིགས་ས་མངོན་འགྱུར་བྱས་པ་ལས་སོ། ། དེའི་དབང་
གིས། གོམས་གཤིས་ངན་པ་འགོག་པར་བྱ། ཅིའི་ཕྱིར་ན། སྤྱོད་ལམ་ནི་གོམས་གཤིས་ངན་
པའི་གཞན་དབང་དུ་བསྒྱུར་སླ་བས་སོ། ། གང་ཞིག་གོམས་གཤིས་ངན་པའི་ལོག་ལམ་དུ་
འཕྱན་ན་སྤྱོད་ལམ་ཡང་འཆོལ་སྲིད། དེ་ལྟར་ན་ཡུན་རིང་གི་བྱ་བྱེད་ལ་བརྟེན་ནས་ལེགས་
ལམ་དུ་འདྲེན་རྒྱུ་ལས་ཐབས་གཞན་ཅི་ཡང་མེད་པ་ལགས། དེ་ལ་ཨུ་རུ་སུའི་རྩོམ་པ་པོ་ཞིག་
གིས"གོམས་གཤིས་ནི་སྲད་བུར་བརྒྱུས་པའི་ཕྲེང་བ་དང་འདྲ། གལ་ཏེ། སྲད་བུ་ཆད་ཚེ་ཐང་
མར་བརྡལ་རྒྱུ་ལས་གཞན་ཅི་ཞིག"ཅེས་གསུངས་སོ། །
གོམས་གཤིས་ནི་ཡུལ་དུས་ངེས་མེད་དུ་མི་མངོན་པའི་ཚུལ་གྱིས་རྒྱུད་ལ་འཇགས་སྲིད།
དེའི་ཕྱིར་གོམས་གཤིས་བཟང་པོའི་རྒྱུན་བསྲིངས་ཏེ་བྱ་བ་བསྒྲུབ་ཚེ། དགེ་བའི་ཕན་ཡོན་ལྡབ་
བརྒྱར་འཕེལ་ཐུབ། སྤྱིར་གོམས་གཤིས་བཟང་པོ་ནི་ཐོག་མར་སྡོམ་དྲ་ལྟར་སྙི་རུང་། ཡུན་རིང་
གི་གོམས་པའི་སྟོབས་ཀྱིས་མཐར་རྡོ་རྗེའི་རང་བཞིན་ལྟར་སྲ་ཞིང་བརྟན་པར་འགྱུར་བའོ། །
སྤྱོད་ལམ་བཟང་པོའི་གོམས་གཤིས།
རང་བཀུར་དང་། རང་སྐྱོབ། རང་རྩོལ། སྙིང་རུས། གཞུང་དྲང་བཅས་ནི་སྐྱེས་བུའི་
གཤིས་ཀས་གྲུབ་པའི་གོམས་གཤིས་ཤིག་དང་། དེ་བཞིན་རྩ་དོན་ཞེས་པའང་གོམས་གཤིས་
ཀྱི་རིགས་ཤིག་གོ ། སྐྱེས་བུ་ཞིག་གི་བྱ་བྱེད་དང་། གཤིས་ཀ་གོམས་གཤིས་ཀྱི་ངོ་བོར་གྱུར་ན་
ལས་དབང་མངོན་འགྱུར་གྱི་ཐབས་དམ་པ་རྙེད་ཐུབ།
གོམས་གཤིས་བཟང་པོའི་ཆ་ཤས་བསགས་ན་རང་གཤིས་བླ་ན་མེད་པ་ཡར་ངོའི་ཟླ་ལྟར་
འཕེལ་ཐུབ་ཅིང་།སྡིག་པའི་ལས་ཀྱི་འབྲས་བུའི་ལོག་ལམ་ནས་ཀྱང་བཟློག་ཐུབ།
གོམས་གཤིས་ནི་ལོ་ནའི་འགྲོས་དང་བསྟུན་ཏེ་མཐར་རང་གཤིས་སུ་འགྱུར་ཐུབ། སྤྱིར་
གོམས་གཤིས་བཟང་པོ་འཇགས་རྒྱུ་ཆེས་དཀའ་བས་བྱ་བྱེད་ངན་པ་ཁ་ནང་གི་སོ་ཕུད་པ་ལྟར་
སྤངས་ཏེ་རང་གཅུན་གྱི་བསམ་པ་དང་། རེ་སྙེག་གི་དམིགས་གཏད་ལས་རང་གཤིས་བླ་ན་མེད་
པའི་སྐྱེས་བུར་ཅིས་ཀྱང་འགྱུར་བ་བྱེད་དགོས།
སྒྱིད་ལུག་དང་། བག་མེད། ཆང་རྐྱལ་ལྟ་བུའི་གོམས་གཤིས་ངན་པ་སྤང་རྒྱུ་ལག་རྡུམ་
བྲག་འཛེག་གི་ཚུལ་ལྟར་ཤིན་ཏུ་དཀའ། ཇི་ལྟར་རྩོལ་བས་སྤངས་ཀྱང་ངལ་བ་འབྲས་མེད་
ཀྱི་ཚུལ་ལས་མ་འདས། གང་ལགས་ཤེ་ན། གོམས་གཤིས་ངན་པ་གང་ཞིག་ནི་ཡུན་རིང་བག་
ཆགས་ཀྱི་ཆ་ཤས་ལས་བསགས་པ་ཞིག་དང་། མཐར་རང་གཤིས་ཀྱི་ངོ་བོར་འགྱུར་བས་སོ། །
དེ་ལ་སྐུ་ཞབས་ལི་ཆ་ནས"གོམས་གཤིས་ངན་པ་ནི་ཡུན་རིང་གི་བག་ཆགས་ངན་པའི་ཆ་ཤས་
བསགས་པ་ཞིག་གོ"ཞེས་གསུངས།
སྤྲོ་སྣང་ནི་གོམས་གཤིས་ཀྱི་རིགས་ཤིག་གོ ། ཁ་ཅིག་གིས་བྱ་དངོས་ཀྱི་དགེ་བའི་ཆར་
དམིགས་པ་དང་། ཡང་ཁ་ཅིག་གིས་བྱ་དངོས་ཀྱི་མི་དགེ་བའི་ཆར་དམིགས་པའོ། ། སྤྱིར་བྱ་
དངོས་ཀྱི་དགེ་བའི་ཆར་དམིགས་པའི་གོམས་གཤིས་ནི་གསེར་སྲང་བརྒྱ་ལས་ལྷག་པ་སྟེ། སྐྱེས་
བུའི་སྙིང་སྟོབས་དགེ་བའི་ལས་སུ་གཞོལ་རྒྱུར་ཡར་སྐུལ་དང་། དགེ་བའི་ལས་ཀྱི་རྒྱུ་ཚོགས་
འཕེལ་ཐུབ། དུས་མཚུངས་བདག་ཉིད་ཀྱི་སེམས་པའང་སྤྲོ་སྣང་གི་དབང་དུ་བསྡུ་ཐུབ། དེས་ན་
སྤྲོ་སྣང་གོམས་གཤིས་སུ་འགྱུར་ཕྱིར་བྱ་དངོས་ཀྱི་དགེ་བའི་ཆར་དམིགས་པ་ལས་མི་དགེ་བའི་
ཆར་དམིགས་པའི་སེམས་པའི་འདུ་བྱེད་སྤང་དགོས།
བྱ་བ་ཕྲན་ཚེགས་ལས་མངོན་པའི་སྤྱོད་ལམ་བཟང་པོ།
བྱ་བ་ཕྲན་ཚེགས་ལས་སྐྱེས་བུ་ཞིག་གི་སྤྱོད་ལམ་མངོན་ཐུབ་པ་སྟེ། སྤྱོད་ལམ་ནི་མ་
གཞིར་གནས་སྐབས་ཀྱི་བྱ་བྱེད་ཕྲ་མོའི་རྣམ་འགྱུར་དང་། དེ་དག་གི་ཆ་ཤས་བསགས་ཏེ་གྲུབ་
པས་སོ། །དེས་ན་སྤྱོད་ལམ་གྱི་ཚད་ཐིག་ནི་བྱ་བ་ཕྲན་ཚེགས་ཀྱི་བྱ་བྱེད་ལས་འཕྲོས་པའི་རྣམ་
འགྱུར་ལགས། སྤྱིར་གོང་ནས་འོག་ཏུ་བཀའ་བསྒོས་པ་དང་། ཡང་ན་འོག་ནས་གོང་གི་བཀའ་
བསྒྲུབས་པའི་བྱ་བྱེད་ཀྱིས་ཕ་རོལ་པོའི་བཀུར་གཟོའི་ཡུལ་དུ་གྱུར་པའམ། ཡང་ན་མཐོང་ཆུང་
འཕྱ་སྨོད་ཀྱི་ཡུལ་དུ་གྱུར་པའོ། །
སྐྱེས་བུ་ཞིག་གིས་སྤྱོད་ལམ་གོམས་གཤིས་ཀྱི་ངོ་བོར་འགྱུར་རྒྱུ་བདག་ཉིད་ཀྱི་རྩོལ་བར་
བརྟེན་དགོས་པ་ལས་ཕ་རོལ་པོའི་གཞན་དབང་གི་བཀའ་བསྒོས་པ་ལྟ་བུའི་ཚུལ་གྱིས་གྲུབ་མི་
ཐུབ། ཡ་རབས་དང་། སྙིང་རྗེ། ལྷག་བསམ་དག་པའི་སྐྱེས་ཆེན་གྱི་རང་གཤིས་ཀྱང་བདག་ཉིད་
ཀྱི་གོམས་གཤིས་བཟང་པོའི་ཐབས་ཕུན་སུམ་ཚོགས་པོའི་མཐུས་གྲུབ་པའོ། ། དེས་ན་བྱ་བ་
ཕྲན་ཚེགས་ཀྱི་བྱ་བྱེད་བསྒྲུབ་རྒྱུ་ནས་འགོ་བརྩམས་ཤིང་། མཐར་གོམས་གཤིས་བཟང་པོ་རང་
གཤིས་ཀྱི་ངོ་བོར་འགྱུར་དགོས།
ཡ་རབས་དང་སྙིང་རྗེ།
ཕ་རོལ་པོ་བྱམས་པའི་འཛུམ་གྱིས་བསུས་པས་ཀྱང་སྤྲོ་སྣང་སྟེར་ཐུབ། དེ་ལ་ཆོས་དཔོན་
ཞིག་གིས"རེས་གཟའ་ཉི་མར་བདག་མཆོད་ཁང་ནས་བུད་དེ་ལམ་ཆུང་དུ་སྐྱོད་སྐབས་བུ་མོ་
ཆུང་ཆུང་གཉོམ་ཆུང་ཞིག་དང་ཕྲད། དེར་བྱམས་པའི་འཛུམ་གྱིས་བལྟས་པ་ཙམ་གྱིས་སྤྲོ་སྣང་
ཚད་མེད་འཕེལ་སོང་། གང་ཉིད་ཀྱིས་མཁྱེན་ནམ། སྐབས་དེའི་བུ་མོ་ཆུང་ཆུང་དེའི་མིག་འོད་
ནས་རེ་བའི་མེ་སྟག་འཕྲོ་བཞིན་འདུག སྤྱིར་བྱམས་པའི་སེམས་ཀྱིས་ཕ་རོལ་པོ་བསྙོར་རྒྱུའི་
སྙིང་རྗེ་ཆེན་པོ་དེ་མ་བརླག་ཚེ། མི་དགེ་བ་ཐམས་ཅད་དགེ་བའི་ངོ་བོར་འགྱུར་ཞིང་། སྐད་
ཅིག་མའི་སྡུག་བསྔལ་ཡང་རྩད་ནས་བཅད་དེ་མི་ཚེར་སྤྲོ་སྣང་གི་ཆ་ཤས་གང་མང་བསྣན་
ཐུབ"ཅེས་གསུངས་སོ། །
ཡ་རབས་སྤྱོད་པས་མི་ཚེར་སྤྲོ་སྣང་བསྣན་ཐུབ། དེ་ནི་བཅའ་ཁྲིམས་ཀྱིས་མངོན་འགྱུར་
མི་བཏུབ་པ་སྟེ། བཅའ་ཁྲིམས་ཀྱིས་མི་སེམས་གཅུན་པ་ཙམ་མོ། ། ཡ་རབས་ནི་སྐྱེས་བུའི་
རྒྱུད་ལ་མངའ་བའི་གཉུག་གཤིས་ལས་མ་འདས་པས་འཚོ་བར་རང་སྟོབས་ཀྱིས་མི་ཆོས་ཀྱི་
མཁའ་དབུགས་གཙང་མ་བསྣན་ཐུབ། སྙིང་རྗེ་ནི་ཕ་རོལ་པོ་སྡུག་བསྔལ་ལས་སྐྱོབ་སྙམ་པའི་
དགེ་སེམས་སོ། ། དེས་རང་གཅེས་གཞན་བཀུར་གྱི་བསམ་པ་རྒྱ་ཆེར་འཕེལ་ཞིང་། འགྲོ་བ་
མིའི་རིགས་ལ་འདྲ་མཉམ་དང་། རང་དབང་གི་མི་དབང་བསྩལ་ཐུབ། ཡ་རབས་དང་། སྙིང་རྗེ་
མི་ཆོས་ཀྱི་རྩ་བ་ལགས་ན། རང་བཀུར་དང་། དཔའ་སྤོབས་ལྟ་བུའི་སྔོན་འགྲོའི་རྒྱུ་ཚོགས་དེ་
གཉིས་ལྷག་མེད་དུ་བསྒྲུབ་པར་བྱའོ། །
སྤྱིར་གཏམ་སྨྲ་བ་དང་། སྦྱོར་བ་དངོས་ཀྱི་བྱ་བྱེད་ཕྲ་མོས་ཡ་རབས་སྤྱོད་བཟང་རྩོམ་པ་
ལས་གཡོ་སྒྱུའི་སྦྱོར་བའི་བྱ་བྱེད་རྩོམ་མི་རུང་། སྐྱེས་བུ་ཁ་ཅིག་གིས་བདག་ཉིད་ནི་སྤྲོ་ཁ་ཚ་བོ་
ཅན་དང་། རང་རློམ་ཅན་ཡིན་པར་དོ་སྣང་མི་བྱ་མོད། དེ་འདྲའི་བྱ་བྱེད་ཅན་གྱི་སྐྱེས་བུ་ནམ་
ཡང་བཀུར་གཟོའི་ཡུལ་དུ་འགྱུར་མི་བཏུབ། ཡང་ཤ་ཚ་ཅན་གྱིས་མཚང་འབྲུ་བ་དགེ་མཚན་
ཡིན་ཏེ། སྐྱོན་ཆའི་ཕྲ་མོ་བསལ་ཏེ་ལེགས་ལམ་དུ་འདྲེན་ནུས་པས་སོ། །
སྙིང་རྗེ་ནི་ཐུགས་དཀྱེལ་ཡངས་པའི་མཚོན་བྱེད་དུ་ཟད་ན། ཕ་རོལ་པོ་སྡུག་བསྔལ་ལས་
སྐྱོབ་སྙམ་པའི་སེམས་བསྐྱེད་ལྡན་དགོས་ཤིང་། ཐམས་ཅད་ཕ་རོལ་པོའི་ཕྱིར་བསྔོ་དགོས། དེ་
ལྟར་ན་རང་བདེ་གཞན་སྐྱིད་ཀྱི་མི་ཆོས་ཀྱི་མཁའ་དབུགས་སྟུག་པོའི་ཀློང་འཚེ་མེད་བདེ་བའི་
འཚོ་བར་རོལ་ཐུབ།
སེམས་བཟང་།
སེམས་བཟང་ནི་སྙིང་རྗེའི་རང་བཞིན་དུ་ཟད། སྤྱིར"སེམས་པ་བཟང་ན་ས་དང་ལམ་
ཡང་བཟང་། །བསམ་པ་ངན་ན་ས་དང་ལམ་ཡང་ངན། །"ཞེས་པ་ལྟར་སེམས་པ་བཟང་ངན་
སྙིང་རྗེའི་རྗེས་སུ་འགྲོ་ལྡོག་བྱེད་པ་དང་། འབྲས་བུ་དགེ་མི་དགེ་ཡང་སེམས་པར་རག་ལས་
པའི་གནས་ལུགས་རྟོགས་ཐུབ། དེ་ལ་སྐྱེས་བུའི་རིགས་དང་ལང་ཚོ། ཐོབ་དང་གོ་སའི་ཁྱད་
པར་མེད་པར་རྒྱུད་ཀྱི་སྙིང་རྗེའི་རང་བཞིན་ལྡན་མིན་ལ་རག་ལས་ན། འགྲོ་བ་མིའི་རིགས་
ཀྱི་རྒྱུད་དུ་སྙིང་རྗེ་འཛོམས་དགོས་ཤིང་། རང་རྒྱུད་སེམས་བཟང་གིས་བརླན་ཏེ་སྤྱི་ཚོགས་ཀྱི་
དཔལ་ཡོན་འཕེལ་རྒྱས་ལ་སྨན་དགོས།
དབྱིན་ཇིའི་ལས་རིགས་གང་ཞིག་ཏུ་བྱ་བ་བསྒྲུབས་དང་སྒྲུབ་བཞིན་པའི་སྐྱེས་བུ་དེ་དག་
གི་རྒྱུད་ལ་སྙིང་རྗེ་མི་མངའ་བ་གཅིག་ཀྱང་མེད། དེའི་དབང་གིས། དམངས་ཕན་དང་། ཕན་
བདེའི་བྱ་གཞག་ལ་ལྷག་བསམ་ཟོལ་མེད་ཀྱིས་གཞོལ་བའི་མཛད་འཕྲིན་ཤིན་ཏུ་ལྕི། སེམས་
བཟང་ནི་མི་ཆོས་ཀྱི་རྒྱན་ཆ་ཡིན་པས་བདག་གི་བའི་བསམ་པའི་ཀུན་སློང་ངན་པ་སྤངས་ཏེ་
སྙིང་རྗེ་དྲག་པོའི་སེམས་བསྐྱེད་ཀྱིས་དགེ་བའི་ལས་ལ་སྤྲོ་བས་གཞོལ་དགོས་ཤིང་། རང་གཞན་
བདེ་བའི་དཔལ་དུ་འགོད་རྒྱུའི་དམིགས་གཏད་དོར་བར་མི་བྱའོ།།
མིང་དོན་མཚུངས་པའི་སྐུ་དྲག
མིང་དོན་མཚུངས་པའི་སྐུ་དྲག་ལ་ཆེས་བླ་ན་མེད་པའི་ཀུན་སྤྱོད་འཛོམས་དགོས་པ་
གནའ་བོའི་རིགས་རུས་ཆོ་འབྲང་གི་མི་ཆོས་སུ་ཟད། འབངས་མི་ཡོད་ཚད་ལ་རྐྱེན་དེ་ལྡན་ན་སྐུ་
དྲག་ཏུ་འགྱུར་ཆོག ཧྥ་རན་སིའི་དམག་དཔོན་ཞིག་གིས་ཀྱང་་སྐུ་དྲག་གིས་ཛ་དྲག་དང་། ཉེན་
ཁའི་དུས་སུ་རིགས་རུས་ཆོ་འབྲང་གི་དགོས་པ་མངོན་དགོས"ཞེས་གསུངས། དེ་འདྲའི་ཀུན་
སྤྱོད་ཅན་གྱི་སྐུ་དྲག་ནི་བླ་ན་འཕགས་པས་ཕལ་མོ་ཆེའི་བཀུར་གཟོའི་ཡུལ་དུ་འགྱུར་ངེས། སྐུ་
དྲག་གིས་དཔོན་ཉམས་དང་། ནང་ཕན་ཚུན་ཡ་རབས་སྤྱོད་པ་བསྐྱངས་རྒྱུ་ཙམ་མིན་པར་སྤྱོད་
ལམ་བཟང་པོའི་དགེ་ལས་ལ་གཞོལ་དགོས།《སྙན་པོད》དུའང་སྐུ་དྲག་ཅེས་པ་ནི"ཕ་རོལ་པོ་
ཚུལ་ལྡན་དུ་འགོད་ཐུབ་པ་དང་། རང་ཉིད་ཚུལ་ལྡན་ཡིན་པ། ནམ་ཡང་དྲང་གཏམ་སྨྲ་དགོས་
པ་ཞིག་གོ"ཞེས་བསྟན།
རང་བརྩི་ནི་སྐུ་དྲག་གི་ཁྱད་ཆོས་སུ་མཐོང་། སྤྱིར་ཕ་རོལ་པོའི་བསམ་ཚུལ་ལ་མ་ཉན་པ་
མིན་པར་རང་གི་བསམ་བློར་བདག་པོ་རྒྱག་ཤེས་པར་གོ ། དེ་ལྟར་རང་གི་བསམ་བློར་གདེང་
འཇོག་བརྒྱུད་ཕ་རོལ་པོར་བརྩི་བཀུར་དང་། སྙིང་རྗེའི་ཡུལ་དུ་བཟུང་བས་རྒྱུད་ལ་ཡ་རབས་
དང་། དཀྱེལ་ཡངས། སྙིང་རྗེ། སེམས་བཟང་གི་རྐྱེན་ཡང་འཛོམས་སོ། །
ཡང་སྐུ་དྲག་ལ་རང་རྒྱུད་ཡ་རབས་དང་། མཚན་སྙན་གཙིགས་སུ་བཟུང་བའི་ཁྱད་ཆོས་
ཀྱང་མངའ་བས་འཇིག་རྟེན་ཕལ་པའི་ལུགས་སྲོལ་དང་རྒྱང་བཀྱེད་དེ་གཏམ་སྨྲ་བ་ལ་སོགས་
པའི་བྱ་བྱེད་ལའང་རེ་བ་ནན་མོ་བྱའོ། ། དེའི་དབང་གིས། ཀུན་སྤྱོད་ལ་སྐྱོན་གྱིས་མ་བསླད་
པར་ནམ་ཡང་པདྨ་འདམ་ལས་སྐྱེས་ཀྱང་འདམ་གྱི་དྲི་མས་མ་གོས་པའི་ཚུལ་ལྟར་
གནས་སོ། །རྩ་བ་ནི་དཔྱོད་ཤེས་ཀྱི་བློ་གྲོས་རབ་ཏུ་རྒྱས་པས་ཀྱང་ལགས། དེ་བཞིན་ལོངས་
སྤྱོད་ཀྱི་བདེ་བར་ཡང་བག་མེད་ཀྱིས་རོལ་བར་མི་བྱ། དེ་དག་ནི་མིང་དོན་མཚུངས་པའི་སྐུ་
དྲག་གི་རྒྱུད་ལ་མངའ་བའི་དགེ་མཚན་ནོ། །
ལོངས་སྤྱོད་དང་། ཐོབ་གོ་ས་སྐུ་དྲག་གི་གོ་མིང་དང་བདག་གཅིག་འབྲེལ་གྱི་ངོ་བོར་མ་
གྲུབ་པ་སྟེ། འཁོས་ཀ་ཞན་པའི་སྐྱེས་བུ་གང་ཞིག་སྐུ་དྲག་ཏུ་གྱུར་པས་སོ། ། རྩ་བ་ནི་གཞུང་
དྲང་དང་། རྣམ་དག ཚུལ་ལྡན། ཡ་རབས། གཤིས་འཇམ། སྙིང་རུས། རང་བརྩི། རང་སྐྱོབ་
མཁན་ཞིག་ཡིན་དགོས་པ་དེའོ། །དེས་ན་རྒྱུ་ནོར་ལོངས་སྤྱོད་ཀྱི་དཔལ་དང་མི་ལྡན་ཡང་སྤྱོད་
ལམ་གྱི་དགེ་མཚན་མཐུས་སྐུ་དྲག་ཏུ་འགྱུར་བའོ། །
ཕུལ་དུ་བྱུང་བའི་སོ་ནམ་པ།
གོན་པ་རྙིང་ཧྲུལ་ཅན་གྱི་སྐྱེས་བུ་ལ་ལ་ཞིག་རྒྱུད་ལ་དཔའ་སྤོབས་དང་། སྤྱོད་ལམ་
མཆོག་གྱུར་གྱི་ཁྱད་ཆོས་མངའ་སྲིད། དེ་ཡང་གནའ་བོའི་གཏམ་རྒྱུད་ལྟར་ན། སྔར་ཤྭ་འོད་
དྲག་པོས་ཟམ་པ་ཁྱེར་བ་དང་། ཟམ་སྣེའི་ཧྲག་བར་ན་ཤིང་ཁང་ཆུང་ཆུང་ཞིག་ཁེན་པའི་ཚུལ་
དུ་གནས། དེ་ལྟར་ཤིང་ཁང་ཆུང་ཆུང་དེ་ནས"སྲོག་སྐྱོབ་ཅིག"ཅེས་པའི་འབོད་སྐད་གྲགས་
ཡོང་། སྐབས་དེར་མི་ཚོགས་དབུས་ནས་ཁྲིམས་དཔོན་ཞིག་གིས"དཔའ་སྤོབས་ལྡན་པའི་སྐྱེས་
བུ་གང་ཞིག་གིས་གེགས་བར་ཕྲད་པའི་སྐྱེ་བོ་དེ་དག་བསྐྱབས་ཚེ། ཧྥུར་ཁེ་བརྒྱ་ཡི་བྱ་དགའ་
སྟེར"ཞེས་སྨྲས། དུས་དེར་སོ་ནམ་པ་ལང་ཚོ་དར་ལ་བབ་པ་ཞིག་གིས་གྲུ་ཆུང་བསྡད་ནས་དེ་
དག་གི་སྲོག་བསྐྱབས་སོ། ། མཐར་ཁྲིམས་དཔོན་གྱིས་དངུལ་དེ་དག་ཁྱོད་ཀྱི་བྱ་དགའ་འོ། །
ཁྱེར་ཅིག"ཅེས་སྨྲས་པར། སོ་ནམ་པ་དེས"མི་དགོས་སོ"བདག་གིས་བདག་ཉིད་ཀྱི་བླ་སྲོག་
འཚོང་བར་མི་བྱའོ། །དངུལ་དེ་དག་དབུལ་པོར་བྱིན་ཅིག དེ་དག་ལ་མཁོའོ"ཞེས་སྨྲས་སོ། །
ཚུལ་དེ་ནི་མིང་དོན་མཚུངས་པའི་སྐུ་དྲག་ཅིག་གི་སྙིང་སྟོབས་སུ་ངེས་མོད། ཡིན་ཡང་བྱེད་པོ་
གང་ཉིད་ནི་སོ་ནམ་པ་ཞིག་ལས་མ་འདས།
ཡང་གྲུ་དཔོན་ཞིག་གིས་རྡོ་སོལ་དབོར་འདྲེན་གྱི་གྲུ་གཟིངས་ནས་གྲུ་པ་མང་པོ་བསྐྱབས་པའི་
སྙིང་སྟོབས་ཀྱང་མི་སེམས་འགུལ་བའི་གནས་སུ་མཆིས་པ་སྟེ། ཆར་རླུང་འཚུབ་ཅིང་། རྒྱ་མཚོའི་
རླབས་ཀྱིས་བསྐྱོམས་པའི་རྡོ་སོལ་དབོར་འདྲེན་གྱི་གྲུ་གཟིངས་ལ་ཉེན་ཁ་ཕྲད། སྐྱེས་བུ་གང་
ཞིག་ལའང་གཟིངས་སུ་ཞུགས་པའི་འཆི་ཁའི་འཕག་འཚག་བྱེད་ཀྱིན་པའི་གྲུ་པ་སྐྱོབ་རྒྱུའི་
སྙིང་སྟོབས་ཀྱིས་དབེན། ཡིན་ཡང་གྲུ་དཔོན་ཏེ་རེས་རང་སྲོག་བསྡོས་ཏེ་དེ་དག་རེ་རེ་བཞིན་
བསྐྱབས་པའོ། ། དེ་ལྟའི་འཁོས་ཀ་ཞན་རུང་། སྤྱོད་ལམ་མིང་དོན་མཚུངས་པའི་སྐུ་དྲག་གི་
རྗེས་སུ་མཐུན་པའི་སོ་ནམ་པ་ཤིན་ཏུ་མང་། གོན་པ་རྙིང་ཧྲུལ་ཅན་གྱི་སོ་ནམ་པ་དེ་དག་ནི་
ཆེས་བླ་ན་མེད་པ་དང་། མིང་དོན་མཚུངས་པའི་སྐུ་དྲག་གི་ཐོབ་དང་གོ་ས་ཡོད་ཆོག་པ་ཤ་སྟག་
གོ །
བླ་ན་མེད་པའི་རྒྱལ་པོ།
ཐུམ་པུའུ་ཡིས་གྲགས་རྩོམ《ཨོ་སེ་ཐུ་རེ་ཡ》 རུ་རྒྱལ་པོ་ཧྥུ་རན་ཁེའི་མཛད་རྣམ་ཐོར་བུ་ཞིབ་
བྲིས་གནང་ཡོད་པ་དེས་ཁོང་གི་བླ་ན་མེད་པའི་སྙིང་སྟོབས་མཚོན། སྤྱིར་རྒྱལ་ཁབ་དེ་ནི་འབངས་
མིའི་ཡིད་ཆེས་དང་། རྒྱལ་པོ་གང་ཉིད་ཀྱི་ཐུགས་རྗེས་བཟུང་སྟེ་བསྐྱངས་པ་ཞིག་གོ ། ཐེངས་ཤིག་
རྒྱལ་པོས་བེམ་པོ་ཞིག་ཁྱི་རོ་ལྟར་དྲུད་འགྲོ་བ་ལས་མྱ་ངན་ཞུ་མི་གཅིག་ཀྱང་མེད་པ་གཟིགས་
ཤིང་། བཀས་བསྒོས་པ་བརྒྱུད་དེ་ནི་སྐྱེས་བུ་ཕོངས་པ་ཞིག་དང་། སྐྱུག་བཤལ་ནད་ཀྱིས་ཚེ་
འཕོས་པས་ནང་མིས་འགོས་ནད་དུ་བཟུང་སྟེ་མྱ་ངན་དུ་མ་བཅར་བ་མཁྱེན་ནོ། །
རྒྱལ་པོས"ད་ནི་བདག་གིས་གཉེན་ཉེ་དུའི་ཚབ་བྱའོ། ། བདག་གི་དབུལ་ཞིང་ཕོངས་
པའི་འབངས་མི་འཇིག་རྟེན་ཕྱི་མར་གཤེགས་ཚུལ་འདི་སྐྱོ་བྱུང་། ལ་རྒྱ་ཏིལ་འབྲུ་ཙམ་ཡང་
མེད་པ་འདི་ཡང་སྐྱོ་བྱུང"ཞེས་གསུངས་ཤིང་། རྒྱལ་པོ་གང་ཉིད་གཤིན་པོའི་བེམ་པོ་དང་ལྷན་
ཅིག་ཕེབས་ཏེ་ཐག་རིང་གནས་སུ་དུར་འཇུག་གནང་། དབུ་ཞྭ་ཕུད་ཅིང་། ཁ་ཁུ་སིམ་པོས་མྱ་
ངན་གྱི་ཆོ་ག་རེ་རེ་བཞིན་རྫོགས་པར་གནང་ངོ་། །
སྐྱེས་བུ་སྒེར་གྱི་སྟོབས་ཤུགས།
སྐུ་དྲག་ཅིག་ལ་ཆ་བཞག་ན་བྱ་བྱེད་སྣ་ཚོགས་ལས་གང་དེའི་ཀུན་སྤྱོད་མངོན་ཐུབ་པ་སྟེ།
མངའ་འོག་གི་ལས་མིར་དབང་ཆ་ཇི་ལྟར་སྤྱོད་པ་དང་། བུད་མེད་དང་བྱིས་པར་ལྟ་སྟངས་ཇི་
འདྲ་འཛིན་པ།དེ་བཞིན་སྦྱིན་བདག་གིས་གླ་པར་ཇི་ལྟར་བྱ་བ། དགེ་རྒན་གྱིས་སློབ་མ་ཇི་ལྟར་
སྐྱོང་བ་སོགས་ལས་རྟོགས་ཐུབ། ཉིན་ཞིག་ལམ་ཐེ་མི་ཚོགས་དབུས་ནས་བགྲོད་དུས་སྐྱེས་བུ་
ཞིག་གི་རྐང་པར་རྡོག་བརྫིས་ཐེབས་པས་གང་ཉིད་ལ་འགྲམ་ལྕག་ཚ་ཐག་ཆོད་ཅིག་གཞུས། དེ་
ལ་གང་ཉིད་ཀྱིས"ཝ་ཡེ། སྐུ་ཞབས། གལ་ཏེ་བདག་ལོང་བ་ཞིག་ཡིན་པ་མཁྱེན་ཚེ། ཁྱེད་ནས་
གང་ཉིད་ཀྱི་བྱ་བྱེད་ལ་གནོངས་འགྱོད་སྐྱེ་སྲིད"ཅེས་གསུངས།དེ་ལྟའི་དབང་སྐྱོན་གཉོམ་ཆུང་
ལ་འཕྱ་སྨོད་དང་། ཁྱད་གསོད་ཡུལ་དུ་འཛིན་མཁན་ནི་སྐྱེས་བུ་ཕལ་པའི་ཚུལ་ལས་ནམ་ཡང་
སྐུ་དྲག་ཏུ་འགྱུར་མི་བཏུབ། དྲག་པོའི་སྲིད་དབང་པ་ཡང་དེ་དང་འདྲ་བ་སྟེ། དེ་ནི་བྲན་གཡོག་
གཉོམ་ཆུང་བར་ཐུབ་ཚོད་གཏོང་བའི་བལྟོས་བཅས་ཀྱི་ཐོན་དངོས་ཤིག་ཡིན་པས་སོ། ། སྤྱིར་
སྐྱེས་བུ་སྒེར་གྱི་སྟོབས་ཤུགས་རྣལ་མས་གང་ཉིད་ཀྱི་ཀུན་སྤྱོད་ལ་ཆེས་བླ་ན་མེད་པའི་མཐུན་
རྐྱེན་འཛོམས་རུང་ཇི་ལྟར་བཀོལ་མིན་ཞིབ་འདང་རྒྱག་དགོས། གང་ལགས་ཤེ་ན། "འཕགས་
མིའི་སྟོབས་ཤུགས་མངའ་བ་ལེགས་མོད། གང་བྱུང་དུ་བཀོལ་ཚེ་སྲིད་དབང་དྲག་པོའི་བྱེད་
པོར་འགྱུར་སྲིད"ཅེས་པ་ཡོངས་སུ་གྲགས་པའོ། །
བྱམས་སྙིང་རྗེ་ནི་སྐུ་དྲག་གི་སྙིང་སྟོབས་རིགས་ཤིག་སྟེ། ཕ་རོལ་པོའི་ཕྱིར་བསྔོ་བ་དང་། གཡོག་
གི་འཁོར་བསྐྱངས་ཏེ་བརྩི་བཀུར་སྒོས་དེ་དག་བདེ་བར་འགོད་པར་བྱེད། དེ་ནི་སྐུ་དྲག་ཅིག་
ལ་མངའ་དགོས་པའི་སྤྱོད་ལམ་དུ་ཟད། སྐུ་དྲག་ནི་བདག་ཉིད་ཀྱི་སྡུག་བསྔལ་ལ་ཇི་མི་སྙམ་
པར་གཞན་བདེའི་ཕྱིར་བྱ་བྱེད་གདུག་རྩུབ་ཀྱི་འབྲས་བུ་ངན་པ་འགོག་པར་སྤྲོ་ཞིང་། དགྲ་ཡང་
གཉེན་ལྟར་བྱམས་ཀྱིས་བཏུལ་བར་བྱེད། དེ་བཞིན་རྒྱུ་ནོར་དང་། སྟོབས་ཤུགས། ཤེས་རབ་
བཅས་བདག་ཉིད་ཀྱི་རྩལ་དུ་མི་རློམས། ཡང་གྲུབ་འབྲས་ཐོབ་པར་དགའ་བར་མི་བྱེད་ལ། ཕམ་
ཁར་ཡང་གཉའ་མི་ཞུམ་པ་ཞིག་གོ ། ཕ་རོལ་པོའི་ལྟ་བར་ཡང་མི་དགག་པར་གོ་སྐབས་ཀྱི་
གླགས་དང་བསྟུན་ཏེ་བདག་ཉིད་ཀྱི་ལྟ་ཚུལ་ལྷུག་པོར་གླེང་། ཁེ་བཟང་ཕྱིར་ཕ་རོལ་པོར་རོགས་
རམ་ཡང་མི་བགྱི་བ་སོགས་རྨད་བྱུང་དགེ་མཚན་གྱིས་ཕྱུག་གོ ། ཝོ་ཐེར་སེ་ཁོ་ཐས་ཀྱང་
སྐུ་དྲག་ཅིག་ལ་ཆེ་བསྟོད་ཚུལ་དུ"འདི་པ་སྐྱེས་བུ་ཐམས་ཅད་ལ་ཕན་གདགས་པའི་སྐྱབས་
མགོན་ཡིན་པར་ཀུན་གྱིས་གླེང"ཞེས་གསུངས་སོ། །
ཆ་ཐོམ་གྱིས་སྐུ་དྲག་ནི་བདག་ཉིད་བློས་གཏོང་གིས་གཞན་བདེའི་ཕྱིར་བསྔོ་བའི་སེམས་
དཔའ་ཡིན་པར་བཞེད། དེ་ཡང་དཔེ་མཚོན་ཞིག་གི་ལམ་ནས་གསལ་བཤད་བྱས་ན། ར་ཧྥུ་ཨ་
པོར་ཁ་རོམ་གཡུལ་སར་རྨས་ཏེ་ཚེ་སྲོག་གི་ཉེན་ཁའི་མཚམས་སུ་འགྱོག་བྱམས་ཐོག་བཞུགས།
དེ་ལྟར་མདུན་སྐྱོད་བྱེད་སྐབས་དམག་མི་ཞིག་གིས་གང་དེའི་ན་ཟུག་གཅོག་ཕྱིར་ཉལ་གདན་
ཞིག་ལྟག་རྒྱབ་ཏུ་བཅུག་པས་ཟུག་རྔུ་བཅག་པར་གྱུར། སྤྱིར་དམག་མི་ཞིག་གི་ཉལ་གདན་ཡིན་
རུང་། གང་དེས་མཚན་མོ་གཅིག་ལའང་སྤྱོད་རྒྱུ་ལྟ་ཅི་རང་སར་ཕར་སྤྲད། དེ་ལྟའི་སྙིང་སྟོབས་
ནི་ཆེས་བླ་ན་འཕགས།
མཚར་ཉམས་ཀྱིས་ཕྱུག་པའི་སྐུ་ཞབས་ཧྥོག་ལེར་གྱིས་དམག་དཔོན་ཧྥུ་རན་ཁེ་སེ་ཏ་ར་
ཁེར་མངའ་བའི་སྐུ་དྲག་གི་ཀུན་སྤྱོད་ཚིག་བསྡུས་ཀྱིས་བསྟན་པར"གང་དེའི་མི་ཚེ་ནི་ཟོལ་
མེད་དང་། བྱ་བྱེད་ནི་དྲང་བདེན། སྨྲ་བརྗོད་ནི་དྲང་པོའོ། ། སྤྱིར་གཡོག་པོར་སྙིང་རྗེ་དང་། སྒྱིད་
ལུག་པར་ཤིན་ཏུ་ཁྲོའོ། ། ཕ་རོལ་པོའི་རོགས་རམ་གྱི་ཕན་ཡོན་ཆེ་ཡང་ནམ་ཡང་མི་བརྟེན་
པའོ། ། འཇིགས་སྐུལ་ལའང་ནམ་ཡང་མི་འཇིགས་པའོ། ། དེ་བཞིན་དུས་ཚོད་ཆུད་མི་
འཛའ་བར་དཔའ་སྤོབས་ཆེན་པོའི་རང་རྩོལ་གྱིས་ཡར་ཐོན་ལ་ཕྱོགས་སོ"ཞེས་སོ། །